बर’ सुबुंफोरा रायज्लायनाय एबा बुंनाय रावानो जादों बर’ राव। बर’ सुबुंफोरा मुलुगनि बिखायाव जेब्ला जोनोम मोनजेनदोंमोन बै समनिफ्रायनो बर’फोरा बे रावखौ बुंनो रायज्लायनो जुरिजेनदोंमोन। जारिमिना मोनहासहायै बेसेबा गोबाव समनि सिगाङावनो रावफोरा मुलुगनि बिखायाव जोनोम मोनदोंमोन । जाय रावनि जोनोमनि जारिमिन दिनैसिम मोनहास’ हाया। अदेबानि मोनसे रावा माब्लानिफ्राय सुबुं समाजाव सोलिबोनाय बेनि सोमोन्दै थि सम फारि दिनैसिमबो जारिमिना थियै संनानै दिहुन्नो हानाया गोब्राब। बर’ रावाबो बर’ सुबुंफोरजों माब्लानिफ्राय रायज्लायजानाय बेनि जेबो गुमुर संनानै मोननो हाया। माब्लाबा माब्लाबा जों बुंफ्लांनो नागिरो बर’ रावा 50 बोसोरनि देवना बारबाय आरो माब्लाबा बर’ थुनलाइ आफादनि जोनोम सानखौनो बुंफ्लांनो नागिरो बर’ रावनि जोनोम सान होन्नानै। नाथाय बेयो थारला गोरोन्थि। जों मोनसे बाथ्राखौ एसे साननानै नायब्लानो रोखा जानो हागोन। बे बाथ्रायानो जादों रावखौ जों मोननै महराव मोननो हायो- (क) बुंनाय एबा रायज्लायनाय राव आरो (ख) लिरनाय राव। बुंनाय एबा रायज्लायनाय रावनि जोनोमनि समफारिखौ जारिमिनाबो मोनहास’ हाया नाथाय मोनसे रावनि लिरनायनि जारिमिनखौ थुनलाइनि गेजेरजों मोननो हायो। बेखौ जारिमिनानो रोखा दिन्थिनानै होयो। बर’ रावनि लिरनाय थुनलायाबो सोनाबारि इंराजफोरनि आखाय बिलिरनायाव जोनोम मोनजेनदोंमोन 18 जौथायनि (century) गेजेर बाहागोवाव। 18 जौथायनिफ्राय बर’ रावा लिरनाय महर मोनदोंमोनब्लाबो बै समाव दानि देवनागरि हांखोजों लिरनाय जायाखैमोन। मिसनारि मुगा, बिबार मुगा, अलंबार मुगा बै समफोराव बर’ रावखौ लिरनो थाखाय लिरगिरि बिथांमोनहा रमान, असमिया, बेंगलि हांखोफोरनोखौ बाहायदोंमोन।
बर’ राव आरो थुनलाइखौ जौगाहोनो थाखाय 1952 माइथायनि 16 नबेम्बर खालार खालि बर’ थुनलाइ आफादनि जोनोम जायो । बै 1952 माइथायनि 16 नबेम्बराव बासुगावाव जोनोम मोननाय आफादानो जादों बर’ थुनलाइ आफाद, जायखौ Bodo Sahitya Sabha (BSS) मुङैबो मिथिनाय जायो। नाथाय बेयो नङा बर’ रावनि जोनोम सान, बेयो नङा बर’ लिरनाय एबा थुनलाइनि जोनोम सान। बेयो जाबाय बर’ राव थुनलाइखौ गोगोम खोमथा खालामनो मुलुग दरबाराव बर’ राव थुनलाइखौ सिनायथि होनो, बर’ राव थुनलाइखौ अराय फोथांनानै लाखिनो थाखाय जोनोम मोननाय मोनसे मुंखजाथाव आफाद। जाय आफादा दिनैसिम बर’ राव थुनलाइनि थैनाय थांनायनि बाथ्रा सानबोदों बर’ रावखौ फोथांनानै लाखिनो नाजाबोदों। बर’ थुनलाइ आफादल’ नङा बर’ रावखौ फोथांना लाखिनो आरो गेरेमसा खालामनो थाखाय बर’ फरायसा आफादजों लोगोसे बर’ माहारिनि गासै आफादफोरानो नारा नाथा नाजाबोबाय थादों। जायनि जाहोनाव बर’ रावखौबो भारत संबिजिदनि 8थि फारियाव 2003 माइथायनि 22 डिसेम्बर खालि मानगोनां राव महरै थिसननानै लानो गोनां जादों। नाथाय बर’ रावा भारत संबिजिदनि 8थि फारियाव हाबबाय होन्नानै जों दलरै जिरायनानै थायोब्ला जानाय नङा। थुनलाया जौगाब्लानोदि मोनसे रावा अराय थांनानै थागोन बे नङा। मोनसे रावखौ थुनलायनि गेजेरजों गोसारहोनो फेहेरनो आरो गुबुनफोरनो मिथि होनोसो हायो नाथाय बै रावखौ अराय फोथांनानै लाखिनो हाया। हानायमोनब्ला दिनै दुलाराय भारत हादरनि मोनसे समनि मुंदांखा साग्लोबसार संस्क्रृट रावा मिरौ-जिरौ जानाय नङामोन। थुनलायनि बिथिङाव बे रावा दिनैसिमबो दोहोनि जानानै दं नाथाय रावनि फारसे नायोब्ला बे रावा थैलांनो हमबाय। बेनिखायनो थुनलाया जौगाब्लानो मोनसे रावा अराय थांनानै थागोन होननानै जों साननो हाया। थुनलाया जादों मोनसे हारिनि सिनस्रि हारा आरो रावा जादों बै हारिनि जिव। जिव गैयाब्ला जेरै मानसिया थांनानै थानो हाया बे बादिनो राव नङाब्ला मोनसे थुनलायनि जोनोम जाया थुनलाया थांनानै थाया। मोनसे रावा थैनानै थाङोब्ला बै रावनि थुनलायाल’ रथं रथं थालांनानै बै रावनि सिनायथिनि गुमुरखौ होयो। जेरै सासे सुबुंनि जिव जोबनायनि उनाव बिनि सिनायथिखौ होयो बिनि गोथै सहवा। संस्क्रृट रावनि बेलायावबो बेखौनो नुनो मोनो। मोनसे समाव दुलाराय भारत हादरावनो साग्लोबसारनाय गेरेमसा रावा दिनै मिरौ जिरौ जालांबाय। बे रावनि माननि थाखोवा गोदो मामोन बेनि सोमोन्दै बे रावनि थुनलायाल’सो फोरमायनानै होयोसै। जोंनि रावनि इयुनाबो बे एखे रोखोमनि जाहैनोबो हागौ जुदि जों दानिफ्रायनो सांग्रां जायाब्ला। बेनिखायनो जों जोंनि रावखौ अराय फोथांना लाखिनो थाखाय गुसु दावहानि बिथांखि लानांगोन।
‘’जाय रावा हाथाय बाजाराव सोलिया बे रावा हाजार नाजाब्लाबो थांनानै थाया।‘’ बे फंसे बथ्राया आंनि गोसोखौ दिनैसिम उसु-खुथु खालामबाय थायो आरो बिखायाव जं सुनायबादि खें-खें साखांहोबाय थायो। आं जेब्ला Mysore आव थानाय Central Institute of Indian Languages (CIIL) आव Ministry of Human Resource Development, Department of Higher Education, Govt. of India नि सिङाव सोलिबाय थानाय  Linguistic Data Consortium for Indian Languages (LDC-IL) होननाय मोनसे Project आव बर’ रावनि थाखाय खामानि मावफैनाया से बोसोरल’ जाहां-हां जादोंमोन अब्ला जोंनि आसामनिनो गुबुन रावारि सुबुङा जोंनि रावनि सोमोन्दै रायज्लायनायाव बे बाथ्राखौ बुंदोंमोन। बाथ्राखौ बुंखांनानै बियो आंनि फारसे मिज्लौ मिज्लौ नायदोंमोन। जानांगौ बोरैबा बे बाथ्राया थाबनो खुगायाव ओंखारनायाव बियो गावनो माब्रैबा मोनफिनदोंमोन। नाथाय बियो जि ओंथिजोंनो बुङाखैमोन मानो बेयो आंनि गोसोआव साननो गोनां खालामदोंमोन। बाथ्राया नंद्रायैबो नङा। आं जोंनि रावनि इयुननि फारसे सानखांनानै जोबोद गिखांनाय मोनदोंमोन आरो दिनैसिमबो बे बाथ्राखौ गोसोखांनानै उसु-खुथु जाबाय थायो। जायनि जाहोनाव आं नोंथांमोननि सिगाङाव बुंफ्रुनानै होनो गोनां जादों। नंगौ जों जोंनि रावखौ गेरेमसा महरै फोथांनानै लाखिनोब्ला थुनलाइ जौगाहोनायजों लोगोसे जोंनि रावखौबो जों गुबुनफोरनो फोरोंनो नजानांगोन। गुबुन रावारि सुबुंफोराबो बर’ रावखौ बुङोब्ला एबा रायज्लायोब्ला बर’ राव रायज्लायग्रा सुबुङा बांगोन आरो बर’ रावा गेरेमसा महर मोनसिनगोन। नाथाय गुबुन सुबुंफोरखौ माबोरै फोरोंगोन बेसो जादों गेदेर बाथ्राया। बेनि मोनसेल’ राहायानो जाबाय जों गुसु दावहानि गेजेरजों जोंनि रावखौ गुबुन रावारि सुबुंफोरखौ रायज्लायहोनो हानांगोन। जोंनि B.T.A.D. आव थानाय गासै मावखुलिफोरावनो बर’ रावजों लिरनाय आरो रायज्लायनायनि हुदा (सरसा) खालामनांगोन। हाथाय बाजाराव मुवा बेसाद फाननाय बायनायाव दिनै एसे गाबोन एसेयैनो जों जोंनि सोदोब बाहाय बाहाय गुबुन रावारि सुबुंफोरनि गेजेराव गोहोम खोख्लैनो हानांगोन। नङाब्ला जोंनि रावनि इयुना खैफोद गोनां जाहैनो हागौ। मानोना 2011 माइथायाव United Nations Education, Scientific and Cultural Organisation (UNESCO) आ फोसावनाय बादिब्ला दासिमबो बर’ रावाबो थैलांनो लामा लानाय रावफोरनि (endangered languages) फारिलायाव दं। जाय रावखौ रायज्लायग्रा सुबुंनि अनजिमाया जोबोद खम जायो आरो जाय रावहा फरायसालिफोराव फरायनायनि बिजों महरै बाहायजाया बेफोर रावखौनो थैलांनो हमनाय राव (endangered languages) होननानै हमना लानाय जायो।
बेखिनियावनो राव थैनायनि सोमोन्दै आं रायखांनो लुबैबावदों। मोनसे रावा गुबुन गुबुन जाहोनाव थैलांनो हागौ। बेफोरनिनो गाहाय मोननै जाहोना जाबाय-
1.       गावनि बिमा रावखौ नेवसिनाय आरो
2.       गुबुन रावनि नारसेबनाय एबा साग्लोबनाय।
गुबुन रावनि नारसेबनायनायाव मोनसे रावा थैलांनो हागौ होननानै बुङोब्लाबो जों गाव मोजांब्ला गुबुना जेबो खालामनो हाया होननाय फंसे बाथ्राखौ गोसोवाव लाखिनाया मोजां। मानोना जायखि जाया मोनसे रावखौ गोरलैयैनो गुबुन रावा फोथैनो हाद्राया, फोथैयो बै रावखौ रायज्लायग्रा सुबुंफोरासो। बिदिन्थि हिसाबै जुदि सासे बर’ सुबुङा गावनि बिमा रावखौ थारलायै नेवसिनानै गुबुननि रावखौ गोरलैयै बजबना लानानै गुस्लायलाङो अब्ला बर’ राव रायज्लायग्रा सासे सुबुं खम जागोन आरो बै गुबुन रावखौ रायज्लायग्रा सासे सुबुं बांगोन। बिदिब्ला जों गुबुननि रावफोरखौ सोलोंनो नाङा नामा ? गुबुन हारिनि राव रायज्लायनो नाङा नामा ?? गुबुननि रावखौ सोलोंनाय आरो रायज्लायनायाव जेबो गोरोन्थि गैया। गुबुन गुबुन राव रायज्लायनो हानाया मानसिनि मोनसे गेदेर गुनसो। नाथाय गुबुननिखौ जों सोलोङोब्लाबो गावनिखौ माब्लाबाबो नेवसियाब्लासिनो जेरावनो हायो बेयावनो रायज्लायनोसो नाजानो नांगोन आरो गुबुन रावारि सुबुंफोरखौ जोंनि राव रायज्लायहोनोसो हानांगोन। बे खामानिखौ जों जर जुलुमै खालामनो एबा मावनो हाया। बेनि थाखायनो जों गुसु दावहानि गेजेरजोंसो लासै लासै मावफुंनो नाजालांनो नांगोन आरो साफ्रोमबो बर’ सुबुंफोरनिनो बेयो गेदेर थांखि जानांगोन अब्लासो जों जोंनि रावखौ फोथांनानै लाखिनो हागोन आरो मुलुग बिखायाव गावखौनो जों गेदेर माहारि हिसाबै सिनायथि होनो हागोन।
गुन गोनां सोलोंथाइ आरो बरʼ फरायसा
सासे सुबुङा उन्दैनिफ्राय मोनबोनाय रोंगौथिखौनो गुवार बिथिङाव सोलोंथाइ होननानै बुंनाय जायोब्लाबो सरासनस्रायै सोलोंथाइ होननानै बुङोब्ला जों बिजाब आरो फोरोंगिरिनि हेफाजाबै फरायसालिनि गेजेरजों मोननाय गियानखौनो बुजियो। बे सोलोंथाया जोंनि जिउ संसारखौ मेहेर गोनां समायना खालामो। सासे सोलोंथाइ मोननाय सुबुंजों सासे सोलोंथाइ गैयि एबा मोनै सुबुंनि जिउ खुंनाया रोखोमसे जाया। सोलोंथाइनि गेजेरजोंसो सुबुं माहारिया मोजां गाज्रिनि फारागथिखौ हमदांनो हायो, खैफोद एबा दुखुनि समाव गावखौ रैखा खालामनानै सोलिनो हायो। बेनिखायनो जों बुंनो हायो सोलोंथाया साफ्रोम सुबुंनि जिउ खुंनायाव जोबोद गोनांथार।
सोलोंथाइनि गोनांथिखौ हमदांनानै सरकारानो जा एबा समाजानो जा साफ्रोमबो गथʼफोरनो सोलोंथाइ होनो नाजानायखौ जों नुदों। जोंनि भरत सरकारा SSA (Sarva Shiksha Abhiyan) आरो DPEP (District Primary Education Programme) फोर बायदि Scheme नि गेजेरजों 6 बोसोर बैसोनिफ्राय 14 बोसोर बैसोसिम साफ्रोमबो गथʼफोरनोनो बेसेन नाङि सोलोंथाइ होनानानै सोलोंथाइ बिथिङाव दावगासारनाय लाबोनो नाजाबोगासिनो दं। SSA आ फरायसाफोरा फरायसालि नागारनाय आरो फरायसालियाव आगान होयिनि बांसिन जाहोनफोरखौ सं दाननानै फरायसालियाव सानजुफुनि जानाय आदारनिबो राहा खालामनानै होदों। सरकारनि अनगायैबो समाजनि साननो-हनो गोरों सुबुंफोरा ओनसोलनि जौगानाय आरो सोलोंथाइनि गोनांथिखौ हमदांनानै सोलोंथायारि फसंथान गायसननाय आरो बेखौ सामलायना गथफोरनो मोजां सोलोंथाइ होनो नाजानाया मखजाथाव। नाथाय दा बाथ्राया जाबाय बेफोर सरकारि एबा बेसरकारि फसंथानफोरा गथफोरनो बेसेबां गुन गोनां सोलोंथाइ होनो हाबोदों? आथिखालनि बादायारि बिगियाननि मुगायाव समजों गोरोबफानाय सोलोंथाइ होनो नाजानायाव बेफोर फसंथानफोरा थारैनो जाफुंसारदों दा?
आथिखालाव मुलुग नाङैनो गथʼफोरनो गुन गोनां सोलोंथाइ होनो नाजानायनि मोनसे जांख्रिखांनाय फैदों। दा सोंथि सिखाङो गुन गोनां सोलोंथाया मा? सरासनस्रायै गुन गोनां सोलोंथाइ होननानै बुङोब्ला जाय सोलोंथाइनि गेजेरजों सासे फरायसाया फारफ्रोमबो बिथिङाव आखा-फाखा रोंखा-राखा जानो हायो आरो मोजां गियान आरजिनो हायो बेखौनो मिथिनाय जायो। बे गुन गोनां सोलोंथाइखौ आथिखालनि बादायलु बिगियाननि मुगायाव साफ्रोमबो सुबुंनो जोबोद गोनांथार जानानै फैदों। नाथाय बे बादि गुन गोनां सोलोंथाइ लानाय आरो होनाय बेलायाव जोंनि बरʼ फरायसा आरो बरʼ बिजोंनि फरायसालिफोरा बेसेबां सांग्रां।
मुंखजाथावदि देग्लायनि थामहिनबा 2013 माइथायनि HSLC आनजादाव सरकारि फरायसालिफोरनिख्रुइ प्राइभेट फरायसालिफोराव फरायनाय फरायसाफोरनि उथ्रिनायनि हार एबा आनजादनि फिथायखौ साबसिन जानाय नुनो मोनदों। बे बादिनो बरʼ फरायसा आरो बरʼ बिजोंनि फरायसालिफोरनि बेलायावबो प्राइभेट फरायसालिफोरनि फरायसाफोरखौसो आनजादाव मोजांसिनै उथ्रिनो हानायखौ नुनो मोनदों। बिदिन्थि बादियै ककराझारनि UN Academy खौनो लानो हायो। बे फरायसालिनि 2013 माइथायनि आनजादनि फिथाया ओरैबादि- सेथि थाखोआव उथ्रिनाय सा 71 नैथि थाखोआव उथ्रिनाय सा 11 आरो थामथि थाखोआव उथ्रिनाय लाथिखʼ गासै उथ्रिनायनि हारा जौसे जौखोन्दो। नाथाय बेफोरबादि प्राइभेट फरायसालिफोरनि गेजेरजोंबो गुन गोनां सोलोंथाइखौ फरायसाफोरा मोनफुंनो हादों होननानै जों बुंद्रायनो हाजोबा। बांसिन बरʼ फरायसाफोरानो गामियारि नखरनि जानायलाय बेफोर बादि फरायसालिफोराव फरायनायनि खाबुखौ मोनजोबा फारसेथिं गामि ओनसोलाव बेफोरबादि प्राइभेट फरायसालिनिबो आंखाल। गुन गोनां सोलोंथाइ होनाय आरो लानायाव थारै बुंनो थाङोब्ला गुबुनफोरनि रुजुनायाव बरʼ बिजोंनि फरायसालि आरो बरʼ फरायसाफोरखौ दासिमबो जाफुंसार जानो हायाखै होननानैनो बुंनांगोन। बरʼ बिजों फरायसालिनि फरायसाफोरा गुन गोनां सोलोंथाइ लानाय बेलायाव उन जानानै थानांनायनि गोबां जाहोनफोरबो दं। बेफोर जाहोनफोरनि मादाव मखजाथाव माखासे जेंनाफोरा जाबाय-
·         फरायसालि आरो थाखो खथानि जेंना।
·         बिमा-बिफा, फोरोंगिरि आरो फरायसानि गेजेराव मोजां सोमोनदो गैयै।
·         मोजां फोरोंमोन्थाइ मोननाय (Trained Teacher) फोरोंगिरिनि आंखाल।
·         थाखोनि फोरोंनां आगजुफोर (Teaching-aids) नि आंखाल।
·         फारियै फोरोंनाय सोलोंनायनि सरसा खालामै।
·         फोरोंगिरिफोरा सम बादियै थाखोआव सहैयै।
·         थि समाव फराय बिजाब मोनफुङै।
·         थि समाव फरा फोरोंजोबनो हायै।
·         गोगो लोंनाय दैनि आंखाल।
·         गोगो आबहावानि आंखाल।
·         पुष्टि आदार आरो देहा जोथोननि फारसे सांग्रांथि नङै बायदि बायदिफोरानो गाहाय जेंना होननानै बुंनो हायो।
बेफोरनि अनगायैबो आथिखालाव सानैसो बरʼ बिमा-बिफाफोरा गाव गावनि गथफोरनो मोजां सोलोंथाइ होनायाव सांग्रां जादोंब्लाबो बांसिन बिमा-बिफाफोरानो दासिमबो गथफोरनो सोलोंथाइ होनायनि बेलायाव सांग्रांथि नङिखौ जों नुनो मोनो। बेनि जाहोना जाबाय बांसिन बरʼ नखरफोरानो आबादनि सायाव सोनारनाय। अखा नायब्लानो आबाद मावनाय आरो आबाद दैखांनायाव मुखुब जानानै थानांगौ जानायनि जाहोनाव गामि ओनसोलनि बांसिन बिमा-बिफाफोरानो गाव गावनि गथʼफोरनि फरायनायाव नोजोर होनो हायि जायो। गुबुनफारसे बांसिन बरʼ फरायसाफोरानो आनजादाव उथ्रिनो थाखायलʼ दोरोङारि (Traditional) Note बायनानै एबा बुथुमनानै फरायनायखौबो जों नुनो मोनो। बरʼ फरायसाफोरा गुन गोनां सोलोंथाइ लानो हायैनि बेबो मोनसे मुंखजाथाव जाहोन। दोरोङारि Note फोरखौ बुथुमना फरायना आनजादाव मोजाङै उथ्रिनो हागौ नाथाय बेफोरनि गेजेरजों आनजादाव उथ्रिनायनि थाखाय फरायनायनि अनगायै थाखोनि फरायनां आयदाफोरनि सायाव आबुं गियान मोनजोबनो हाया जायनि जाहोनाव गोजौ थाखोआव गुबुन बिजोंफोरनि फरायसाफोरजों फेर फाथिनो हाया जायो।
गोजौवाव सावरायबोनाय माखासे जेंनाफोरखौ सुस्रांनो हायाब्ला बरʼ बिजों फरायसालिनि फरायसाफोरनो गुन गोनां सोलोंथाइ होनो हानाया गोरलै जानाय नङा। बेनिखायनो बेफोर जेंनाफोरखौ बोस्रांनानै फरायसाफोरनो गुन गोनां सोलोंथाइ होनो थाखाय बरʼनि गासै गोरों गोरा मेलेमजिबि आरो BTC सरकारा सोलोंथाइनि बेलायाव मोजाङै नोजोर होनांगौनि सम सफैबाय।
बिमाखौ नागारनानै गोजानाव खारलांनाय गथ'बादि
बिमाखौ नागारनानै गोजानाव खारलांनाय गथ'बादि आंजों गेले गेले उनाव आंखौ बोराबनानै गोजौआव अख्रां मानखोलांनाय अखाफोरा थाखोमाहैबाय जोमै गेजेराव। जानो हागौ बियो आंजों गोदोनायाव सैनानै लानाय बाथुलजों गावख्लायजानो गिबाय!


बियो थाखोमाबाय, दा बियो थाखोमाबाय। बिखौ मेगनजों नागिरबाय थानाय समाव अख्रांआव आं दानदिसे जायख्लं नुनानै गोमोहाबबाय। बे जायख्लंखौ मोजां मोनबाय बेबादिनो बियो स्रोब गोमोरलांबाय।


बावस्रोम बावस्रोम दिनैसिम जायख्लं आरो आं नुज्लायबाय थायो। जेन'बा- जेन'बा जों सानैजों थाखोमा लायनाय गेलेबायसो थादों।


आं आरो जायख्लंनि गाबफोरजों मिनिस्लु मिनिदेरलायनाय बे नुथायखौ टिभियाव नुनायमोनब्ला खौथि खौथि बुहुमनि मानसिफोरा जोबोद गेजोननाय मोनगौमोन। जानो हागौ जोबोद गोजोनगौमोन। एमफौ-एनलाफोराबो फंसे-फंनै बाथ्रा बुंगौमोन खोमा…!


दावबायै दावबायै दासिम आं बेसेबांबा बेबादिनो हाफामुवा जानांबाय। हाफामुवा जानांबाय आं जेन लैथोआव मासे गोरैनि थाखाय खुदै मन'जासे आदारानो गैलिया।


समा आंखौ खेरखेराया आरो आंबो बिखौ खेरखेराया जाबाय! सम आरो आं मादि एखुथा....!


बारआबो सम सम थाद'यो- ओहो आं बार जानो सानाखै दा बेखायनो। दैसा जानायमोनब्लासो सम बादिनो बोहैबाय थानो हागौमोन आं।


दैसा जानो माबोरै? दैसा जानो हानो माबारै? नाथाय आं दिनै दैसा बादिनो बोहैबाय थानोसो जोबोद लुबैथारबाय। मानसिनि गांनाय-उखैनाय गासैखौबो फोजावनानै आं दा जोबोद दैसा बादिनो बोहैबाय थानो लुबैबाय।
थै आरो गोरबोफोरखौ
अननाय होनाय आर लानाय
मोजांमोननायनि जुनै
बानथा होलाय-लालाय खालामनो हागौब्लाबो
नों आरो आं, जों जिउखौ सोलाव होनो हाया
मानोना जिउआनो नों आरो आंनि
आखाय मोजोमाव गैया


बेखायनो आं नोंनि थाखाय
बानथा होनो दुनियाखौ
जिउजों मोनसे एकेबाना सुजुगौमोन


नोंखौ दा जोमैफोरा
फुजायाव होजायै बिबार जानानै
दामोलै दामोल फबसिनबाय
नोङो दानिया थैनाय अखाफोर
एबा सान गैयै बुब्लियाव खुवा खुनाय मोनसे मिथिंगा गावगारि
थामहिनबा आथिं सिङाव लाखोमाजानाय मोनसे गोमो


नोंथ' आरो थैनो गोसो गैथारामोन
नाथाय नों थैनायबादि थानो गोनां जाबाय
दाउसिनफोरनि बायनाय गांखंआव
नों आंनि लोगोबा, आंजोंनो था
नों आंनि लोगोब्ला, आंजोंनो था। फंसेब्लाबो दिनै नों बुंफै गोसोखौ हमथा बेबादि होननानै। नों आंखौ बुंफै, आं नोंनि लोगो बेबादि होननानै। नोंदि आंखौ सिनायै बादि खालामो मानो? आंदि जोनोम जानायनिफ्राइनो लोगो नोंनि; नों आंखौ एसेबो खौरां लाया मानो?


आंदि गाबो दुखु-जारलायाव। आंखालादि आंहा जोबनो गैया गाबनाय-मिनिनायाव। गावनि मोदै गावनो बोखारनानै लानो फंसेबो बाथ्रा बुङाखिसै नों! मिथिगौ नोङो, ननि मानसि जानानै  नआवनोदि आं गैया। नों आंखौ नाथाय उदिस लाया। आंनि दावबायनाय आंनि लोहाबनाय बेसेबांबा सान थांबाय.....! आंदि माबोरै दं, आरो मानि आंखालाव फेलें जादों नोंदि आंखौ खौरां लायाखिसै एसेबो!


नों आंखौ बावबाय! नोंनि सायाव आंहा खुद्रिनाय दं। बोराबनाय दं नोंनि सायाव। नोंखौदि  बेसेबां मोजां मोनो आं......! दावगानायखौनो दोनथनानै आं नोंखौ दानदिसे नायहरो। मा नों आंखौ एसेबो मोजां मोना?


नोंनि थाखाय आंहा मिजिं दं। थांखि दं। मा नोंहा आंनि सायाव एसेबो फोथायनाय गैया? आं गाज्रि लामाजों थाङोब्ला बेजोंनो थांनो होसिगोन नामा आंखौ? जिउखौ नेहाद साननानै अराव बारसोमनो थाङोब्ला नों आंखौ आखायाव हमथा फैनाय नंलिया नामा?


आं दाबो गथ', आंनि गोसो आरो गोरबोआ दाबो गुरै। नों आंखौ खौरां लाहर। आंनि जेंना आरो आंखालखौ नोङो होखारनो आखाय दाफोलाव। लोगो आंनो गोहो आरो साहसखौल' होफै नोङो। फंसे बाथ्राखौ नों आंनो बुंहर-- लोगो! गोसोनि दुखु-हांमाखौ होखारहर बेबादि होननानै। फंसे बाथ्राजोंब्लाबो नों आंखौ मदद खालाम, आं नोंखौ मदद खालामफिनगोन।
आं दाबो गोमो
नों आंखौ बावबाय सानदों?
बावाखै आं
खासेव बिदै नागिरनायबादिसो हालाइ-हाफाय
दाबो नागिरबायसो थादों।


हाजोआव गाखोनाय समाव
हाजोआसो गिसिखागोन
आं नाथाय दाबो फावसयाखै जेराव दं बेनिफ्राइनो
हाजोआसो जेनगोन आं जेना।


सेकेण्ड मोनफ्रोमबो
आंनि खर’आव गोग्लैनाय अन्थाइफोरा
गेब्रुलांदों, बाला सेरेब जादों, गावनो गाव गोमालांदों
नाथाय आंनि थांखि आंनि साननाय एसेबो सोलायाखै।


आंनि गोरबो बेलकनि
गोसो दाउदै बिबारफोरा जोथोनैनो दं
बारसेबो लह्रायाखै
आंनि गोरबोआ दाबो गोमो


आं लैथो सिंआवनोदि उनदुनानै दं
अन्थाइ जानानै नों मिथिया;
नाथाय नों सानफ्लांदों
बबेहायबा बिंसुदआव होनानै खुबैगारहरजाबाय होननानै


नोंनि थाखाय आं दाबो गोमो
आंनि थांखि आरो सिमांआव
दाबो बबेनिबा फोलानाय बार थोबसेबो हाबफैनो हायाखै
दिनै आंनि थाबायनायनि आगान
आं थाबगासिनो थाबायो थावनिखौ सहैनायसिम
बेसेबा गोजान लामा दिउआ दिउआ,
मानोना थाबायनायानो आंनि जागायनाय बेनो जागोन
बेबादि आं थाबायो थाद'नो गोनां जानाय समसिम।


आं खारनानै जिउनि थांखिआव सहैगोन माब्लाबाबो साना
नाथाय आं सहैगोन सानो थाबायनानै आरो
आं फोथायो सहैथारगोनखि सहैथारगोन सानसेब्लाबो।


दाउसिन-दाउलानि मेथाइ खोनायो आं थुलुंगाजों रोजाबनाय
दैमा-दैसानि देंखो खोनायो आं अरायबो बोहैनाय
जिउ थासान्दि गोसो-गोरबो थासान्दि बोहैबाय थागोन आंबो
आरो थाद'नाय नङा दिनैदि आं जागायबाय गोसो फोरानानै
बोथोर बोथोर सोलायो महर नोंनि
एंखोर बिरना लाइफांफोरबादि,
लासै लासै जारौ साना हाबलाङो,
आंनि गोसोआव आद्रा थालाङो माबा गोबां;
रजे आरो आंनि रायज्लायनाय,
ओरैबादि गुस्लायलाङोदि गोसोनि खोथा;
मादि गोमोथाव बियो नोंबादिनो गोमालाङो!
गोथार आरो गोदानावसो थायो ना
ओरैनो जेरावबो दं नोंलाइ?
जारलाजों नांलाय-खमलाय आंहा
ओरैनो नांलायनाय गावजोंनो गावनो,
नै लोगो नोंखौ मोनोब्ला सोरखौथो नांबावगौ जाखो?रेलगारिजों गामि आरो गोबां स्टेसन गारबोदों आं
हाजार बिफां रोजा बिघा मायनि दुब्लि
आंखौ आखाय सोमावहरदों। थेवबो
आंजोंनो
फैफादों नोंनि महर मोखां
हराव आं दावबायनाय समाव
अखाफोरा मोखांआव दादा-मादा नुजानायबादि
नों आंजों दिनैबो साया-माया।
आं गोसो थोखोमानायखायसो नामा?
गुलि गुलि
आं सानो
आंनि गोसोथोनाय थारमाने आं गोसो थोखोमानाय सिख्लाया
आंखौ बेबा मा सानो?
जेबो जेबो बायदि बायदि
मोजां मोना होनोब्लाथ' थैखाबाय आं
थैनायबादि लाजिनायजों।
आरो जेबो बुंलिया
गोसोथोखोमानायनि उन्दुनो ओंखारनाय गैयै
हर आरो साननि सल'
मानोना आं सिमां नुयो
जोबोद माबा-माबि सानखोमायो
आं सानो जानो हागौ रावबो मिथिया।
नोंखौ नुनानै आंनि गोसोआ
एखेबारे नोँखौल' नायनो लुबैयो,
ओरैबादि लुबैयो नोङो आंनि मेगन सेराव
अरायबो थाबाय थाथोँ; आं नुबाय थाथोँ।
नोँ बबेनि आंनि गोसोखौ बोग्रा
आरो नोँनि मुस्रियाव नोजोर नांबाय आंनि मेगन,
दा आं नोँखौ बेसेबा मोजांमोनो
ओरैबादि नोँजोँ गासै जिउखौ खुसिजोँ दैदेनगोन।
लामायाव नोँखौ साया-माया नुयो
माब्लाबा नुनायनिफ्राइनो आं गोसोथोयो,
दैसा बोहैनायबादि नोँनि मिनिनायखौ
आं गले गले खोनाबाय थायो।
बिबारबादि गेवलांनाय महरावनो नुदोँमोन आं
नोँखौ नुजेन्नायाव गोमोहाबदोँमोन गोसोआ,
नोँखौ लोगोमोन्नाय सानसेखालिनि आगान
आरो नोँनि थाबायनायनि आगानखौ
आं दाबो नागिरबावो दिनैबो।
आंनि बोथोर बिखायाव बारो
गलाब बिबार, फामे बिबार
दाउदै आरो हाथर्खि बिबार,
आरोबाव बारो सानमोखाङारि बिबार।
बिलिर बिलिर गोरबोजोँ आं आखियो
बैसोनि महर, समायना मुलुगनि
आरो आबुर गैयै अख्रांआव
जाखाङो मिनिनाय जायख्लंनि महर।
आंनि बिखानि गुफुर फालि
आरो खावै खावै खावनानै
अनजालिया एरखाङो बायदि आगर,
समायना-रमायना दखना आंसोलाव,
मिजिं सुजु सुजु गोदान जिउनि थाखाय।
आंनि मिजिंआव सोमखोर सिमां
दैज्लां आरो मेसेंनि मलुग,
सान आरो अखाफोरनि अराय सोरां
बायदि गेवलां-गेवथां मोदोमनाय बिबार।
बे होख्रावनाया सोंनायनि
रसा नाङै नाङै आरो बेसेबां थैनो?
बेसेबां उन्दुनो मेगन मोदैजों?
हांमा आरो दाहाखौ बेसेबां गोबानो-
आरोबाव गादब जानो मुगा मोनबेसे?
जों सुथुरखौ सिनायबाय दिनै
सुसिगिरि गादबगिरि खुंगुरिखौ सिनायबाय,
बेखायनो सोंनो गोसो जायो दिनै
सिखावखौ सैमा बथाया सोंनायबादि।
ओँखार ओंखार बे हानि फिसाफोर
सुसिग्रानि अन्थाइ बिखा गलि होनो,
बे हादोरनि आयेन बस'ग्रा खुंगुरिखौ
राजमासिनिफ्राइ दिनै बोख्लायना होनो।
रोजाब मेथाइ बिखा फोरदान्नानै
थांनानै थानायनि मोन्थाइनि थाखाय,
उदांस्रिनि गोलाव लामा हान्थिनायनि
रोजाब मेथाइ बिख्लो सोमावनायनि।
हाखर सिङाव अख्रां नायदाव नायदाव
आरोबाव दिनै थानो हालिया,
सिमां मिजिंखौ फेलें खालामजालिया
बिरखांनो अख्रांआव फानजारि सिफायदो।
जों लुबैया अराय मुगा खोमसिखौ
इनाय-अनागार आरोबाव हाया सहायनो,
बिखा फोरदानदो गादबग्रानि हेंथायै
बे हानि फिसाखौ जोथोनै दोननो।
ओंखार आदार सिख'जानाय फिसाफोर
रोजाब जुजिनायनि बिग्राइलु मेथाइ,
उदांस्रिखौ लाबोनो बयनिबो सेराव
रोजाब जिउ जारिमिननि मोन्थाइ।
जों बे हानि मावथि आबादारि
बे हानि रैखा खबसआ जोंनि
आजै-आजौनि देहा हासारजों रजनाय बे मिथिंगा
बुं सुसिगिरि बे हादोरा सोरनि?
अराय मुगा खोमसि खोमसि
बे गादबजानाय, बे सुसिजानायखौ
दिनै आरो गाबोन सहायनो हालिया,
फरायजायै खोमसियाव थानो हालिया।
बनजार दैखांदों गादब जानाय फोरजाफोर
बे गादबग्रा, बे सुसिगिरिजों जुजिदो
ब्लाव ब्लाव दुंनाय अर बिखायाव लानानै-
खोमसिनि जालामाखौ दिनैनो बोखावदो।
उदांस्रिया हब्रादों आयदै आयदै होन्नानै
अन्थाइ बिखा खुंगुरिनि आथिं सिङाव,
मोनजारोङैनि गाबनायखौ फोजावदों जोमैजों मोनजारोङैनि बिखाया खामग्लिदों दाहायाव।
रोजाबदो आंनि हे बिग्रायखांगिरि मोन्थाइनि
बेसेबा दाहार सिमना सिफायनायनि,
उदांस्रिखौ फसंनि मोन्थाइनि बिन्दोआव
गोजोन गायसननो अराय थांनानै थानायाव।
अराय मुगा खोमसि खोमसि
बेसेबा गाबनांनाय, बेसेबा हांमा सुरनाय
जोबनो रोङै दुखुथियानि मोदै गसरनाय
खोमसिखौ होखारनो बनजार दैखांदो।
गादबग्रा बे सोबखग्रानि हेंथायै
खुंगुरि बे सुसिगिरिनि बिखा खामफ्लंनो
रोजाब जारिमिननि मेथाइ मोन्थाइनि
रोजाब ब्लाव ब्लाव अर लानानै।
गिबियावनो नों लोगोनिसिम
मिजिंथिनि गोर्बो खेंब्लाना
अननायनि बिदै सरग'आखैब्लाबा
आंगोनि होनना अनसायना सावसुबदो
दायो बिथ'राइ गोरलैखौनो
जोंनि आबाद थिलियाव सैमा फालो हाबफैना
फारसेनिफ्रायनो गाफायनो लानायनि खौरां
खौरांआ बिखा खामहोदों;
राहाखौबो मोन्दों होबथानायनि
नंगौ जों बेरा होथेनो हायो
नाथाय जों मानो गावस्रालायनाय गोसोनि
मावबा-मावना आबादखौ
दिनैसोलाय मानोथो हारसिं हारसिं
मानोथो रावबो औवा थसे लाना फैया
मानोथो थिलियाव रावबो नुजाफैया
बुजिनाय गोर्बोखौ बहा दोनखुमाखो
बासिलायनाय दुसिलायनाय मानो लाबोखो
बे आबादा दायो
बिथ'राइयावनो बायलांबा
बिनि गेरेमसा मिजिंआ फैमाल।
गोजाम बोसोरखौ सावनाय जागोन
रायजोनि गिर्जा लांगोनायाव
गोजाम बोसोरखौ राबणनि महर होनाय जादोँ
बिनो उदै बुंजासे आदार जाहोनाय जादोँ
एटम बम फर्खा आसि
रकेट सांग्रेमा मोला बम
बायदि गारमा गुवार गारमा गुसेब बम
बिनि सोरगिदिँ मण्डलिनि गासैबो
गानफब जोमफब बेँदिँनाय जागोन
सोरबा बाइबेल बिजाब लागोन
सोरबा मेथाइ बहि लागोन
हर नङा सोरां नङा 12 रिँगायाव
2015 आरो 2016 नि गेजेराव
गोजाम बोसोरनि लानजाइयाव अर होगोन
लोगो लोगो बयबो आफा खबगोन
लोगो लोगो बमाया गोसोबादि हब्रागोन
गोजाम बोसोरा बेबादिनो थांगोन
मोदै हुगार हुगार दखना आंसोलजोँ
नुयैनिफ्राय नुयैयाव खोमसि एबा सोरांजोँ
बिनि उनाव मण्डलिनि बयबो रोजाबगोन-
.
अ' प्रभु नोँ अन्नानै
जोँखौ बासायना लाबोबाय
थांनाय बोसोरनिफ्राय नैबे बोसोरसिम।
गोसो बिबार
थफियो बोथोराव समाव
गेवलाङो गोथार बार हुब्लिदनायजों समायना
मोदोमो अनथाव बोज'बथाव
हाबिला जोमैयाबो
बिरग्लांनो हाबिला जायो
उदां अख्रांनि बिखा नागिरना
उदाङै रंजा-मिनि बिरबायथिंनो।
थावरिनो हाया हाया मोनो
जोमै फाग्लाफोरनि साग्लोबनायाव।
दायो उदां अख्रांआव उदां गैया
दखरसे जोमैनि थाखाय
जेराव गैया गोजोननि जाख्रिसे अखा
गैया गोजोननि खुवा
दायो गोरलै फुलिफोरा रानज्रिंनो लादों
उखैनाय गांनाय सोलेरनि गाबख्रावनायजों।
गुन्डा बार मोदाया
आंनि उन्दुनाय समाव खोमसि खोमसि
अनजालिखौ खावनानै लांबाय
आफार आसामाव बुरलुंबुथुरनि सरायघादजोँ बोनानै
~
अनजालिनि मोनफा मोनफा स्लकफोरा
दुखुनि समाव आंनि खोमाखौ थुफ्लंसिनदोँमोन
~
आं सहायनो हाया
जायनो गोसो होबायमोन
बैनियाव आंनि गोसोआल' नङा
आंनि अनजालु जिउआ थांफाथारदोँ
~
हाद्रि आरो बेँफोरजोँ
बार मोदाया अख्रां सायाव जे सोँब्ला
बोरै थांनानै थानो संसार होन्नानै
आं बनजार दैगोन बेखायनो
~
निलादब लंकानि राबणआ
अख्रां साजोँ सीताखौ लांखोमाब्ला
आंबो नुहरदोँमोन बिफां गाखोनाय समाव
अब्लाबो सुफिन दामनाखौ नागाराखैमोन आं
~
नाथाय बार मोदाय
मेगननि जिलितआ खोमसिखौ बारननो हायाब्लाबो
गोसोआ अरखि बेरखांसिनो
नोँनि फरायथावै गोरबोखौ सुफ्लुंनो
अरखिनि जिलितआ होसो लाङो
~
खबरदार बार मोदाय
सीतानि हायनाखौ राबणआ अनसायदोँल'
आद्रि खालामाखै
बुं नोङो अनजालिनि हायनायाव जावलिया जामारदोँ?
~
आं दावहा नांगोन
थरसे अन्थाइ जानानै
खोमसि गोरबोनि हायेननि राबण
नोँनि हेँथायै सान जानानै सावगोन।
रंजालि बैसागोखौ बरायनानै,
सिम,
      गिबियावनो बरायबाय गोदान बोसोर
रंजालि बैसागोखौ।
गोदान बोसोर रंजालि बैसागोनि
गाहाम हामलायनायखौ नोंनिसिम
आंनि गोसो गोर्बोनिफ्राय
गोथार मिजिंथिनायजों लोगोसेयै
जासिहरनाय थाबाय।
आफा बोराइ बाथौनियाव
हान्थुखराइयै आखाइ खबज'बै
आर'ज गाबो-
बे बोसोराव नोंनि जिउआ
खुसिजोंनो बाबेनलांथों।
नोंनि जिउआव अराय दुखु दाफैथों!
मिजिं थियो-
नों आरो नोंसिनि आइ-आफा आरो बिनानाव
गासैबो गाहामैनो दं।
लाइजामखौ नोंनिसिम दैथाइहरनायनि थांखिया बेनोदि-
गोदान बोसोरखौ बरायनायजों लोगोसे
नोंनिसिम गाहाम हामलारनारखौ जासिहरबाय।
एसेयावनो आंनि लोरबां आखाइनि
रेबगन हमनायखौ दोनथबाय।
मानोना दायो समनि आंखाल।
जोमनायाव लाइजामखौ दैथाइहरनायाव
आंहा गोरोन्थिफोर जादोंब्ला निमाहा बिनाय थाबाय।
आरो बेखौनो सिमान लायोदि
लाइजामनि रावफोरा-
इसेबो बिदै गोनां जायाखै।
मानोना आंहा-
लाइजाम लिरनायनि हुदा गैयामोन।
एसेयावनो गोजोन्थों
नोंनि साखाथियाव
बि दावगासार।
दख्लाबसे हा गैया आबादनि
खावख्लाबसे बिघा गैया फसलनि
दरलाबसे बे गंसे न'नि अनगा।






फंबाय-बिनानाव आरो बिमा बिफा
नख'रा गोगोम गेदेर-सुबुं अनजिमाजों
हाथा-हामा सामलायनायाव आफाया नख'रखौ।






गुबुननि आबाद-फसलाव खामला हाजिरा मावबायो
आंबो आफाजों उन उन आथा-सिथा मावफानाङो
हायिखौबो हानांगौ जाना फैयो।






हाग्रा सननाय,हाखर जावनाय,फाथो सुनाय,गिलिर गिलिर लाइफां-बिफां दैखोनाय
अब्लाबो थोआ मोननाय रांआ नख'राव।






दिनै गोजांनाय सम फैबाय
गाननाय गैया जोमनाय गैया आंनि मोदोमाव
आनजाद खाथियाव दं आं बिदिनो सहायना।






दा नुथोंल' बिनानाव फंबायनि गोजांजानाय
आंनि नैबे हाइपारमेट्रफियानि मेगन थाइनैया
ससम गानब्लाबो दानुथों बिसोरनि गोजांनाय।






गोजोननाय दं आंहा बिनानाव-फंबायनि खुसियाव
दाहा दं आंहा गोर्बो खनासेयाव
माब्लाबा मोनजाया सिबाय बोथिसे ओंखाम।






जानांनाय उन्दै समनि ओंखाम गैयियाव थासिमलि रुना
दाबो गाबखांङो आंहा बेफोर जेंनायाव
हालाय-हाफाय जानांनाय बिनानाव फंबाय।






गाबखांङो आं फंबाय गेदेरनि मोदैयाव
जेब्ला आं लोमजानायाव मोसौ फानग्लुंनायाव नों गाबखांदोंमोन
नख'रनि दोहोन आंबो खावसे बोजोबबायहम।






आरो आइनि सोलेरा खावथाम फोजोबबाय
दुखुआ आंहा बेयावनो बांसिन जाबोबाय
बिमानि थैज्रब सोलेराव,आं जेबो राहा हायियाव।






नाजानायनि फिथाइखौ आं मोनबाय
मेट्रिक पास जाबाय दिनै कलेज फरारबाय बिगियानाव
अब्लाबो आंहा एसेबो मिनिनो ओंखाराखै।






माखासे सुबुंनि आंखौ बाखोनायनाय आंहा खोमा साबाय
रागा जोंनो ओंखारग्रा जाबाय आंहा दिनै
बेखायनो दिनै आंखौ रावबो दा बाखोनायसै।
जोबनाय गैयै जिउखौ मोनबाइ ने ?
गोथार बाइबेला जोबनाइ गैयै जिउनि लामाखौ रोखायै दिन्थिदों । सेथिआउ जों मिथिनांगोन दि जों र्इशोरनि बेरेखा फाब माउबाइ । "सा. फ्रोमबो फाब माउबाइ, आरो बासाइग्रा इसोरनिफ्राइ गोजानाउ दङ (रमारि 3:23) । जों गासैबो र्इशोर हामजायै हाबा माउनाइजों फाब माउबाइ, जाइनि थाखै जों इशोरनि सास्तिखौ मोन्नांगोय जानानै फैइबाइ । जोंनि फाब माउनाया जोबरोङै र्इशोरनि बेरेखा बेरेखा जानाइखाय बिनि सास्तिआबो जोबनो गैयै साजा । "मानोना फाबनि फिथाइया थैनाय, नाथाइ र्इशोरनि ओरैनो होनाइ दान जोबनाइ गैयै जिउखौ फोरबु जिसु ख्रीष्टजों खौसे जानाइजोंसो मोन्नो हायो" (रमारि 6:23) ।
फाब गैयै (1 पेतर 2:22), जोबनाय गैयै इशोरनि फिसा जिसु ख्रीष्टआ मानसि जाबाय (जहन 1:1,14) आरो जोंनि फाबनि साजा थैनागौखौ बानसबाइ । "आनथाय जोंनि लागै गाउनि एसे गेदेत अन्नाइखौ इशोरा दिन्थिबाइ, जोङो फाफिलाबो ख्रीष्टआ जोंनि लागै थैबाइ" (रमारि 5:8) । जिसु ख्रीष्टआ जोंनि मोन्नांगौ फाबनि साजाइनि थाखै (2 कोरिन्थ 5:21) क्रुसनि सायाउ थैबाइ (जहान 19:31–41) । सान्थामनियाउ यिबो सिखांफिन्नानै थैनाइ आरो पाबनि सायाव थानाइ देरहासातखौ दिन्थिबाइ (1 करिन्थ 15:1–4) । "बियो गाउनि गेदेत दयाजों निसु ख्रीष्टखौ गोथै फोरनि. फ्राइ थांखांफिनहोनानै जोंनो गोदान जिउखौ होबाइ । बेनो जोंखौ गोथांनि बरसाजों सुफुं होबाइ" (1 पेतर 1:3) ।
जिसुख्रीष्टनि सायाव थानाइ जोंनि सान्नायखौ फोथायनाइजों सोलाइथारनांगोन –बियो सोर, बासाइजानाइनि थाखै बियो मा माउखो, आरो मानो माउखो (थोरहोरजानाइ 3: 19) । जिसु ख्रीष्टआ ख्रूसनि सायाउ थैनानै जोंनि फाबनि बेसेनखौ होबाइ होन्नानै बिनि सायाउ फोथाइला, जों फाबनि निमाहाखौ मोनगोन आरो सोरगो राइजोआव जोबनो हरबाइ । जाइया बिखौ फोथाइगोन बियो आद्री जानाय नङा नाथाइ जोबनो गैयै गोथांखौ मोनगोन" (जहान 3:16) । "जिसुआनो फोरबु होन्नानै जोङा सिमान ला–ला, आरो बिखौ र्इसोरा थैइनाइनि. फ्राइ थांखांफिनहोबाइ होन्नानै फोथाइला नों बासाय जागोन" (रमारि 10:9) । ख्रूस दंफांआव जिसु ख्रीष्टनि माउफुंनाइ हाबानि सायाव फोथाइनायानो जोबनो गैयै जिउनि गुबै लामा । "मानोना नोंसोरनि फोथाइनाइजों बासाइजानाइया र्इशोरनि दयाजोंसो । नोङसोरनि माउनाइजों बे जायाखै, बियो र्इशोरनि ओरैनो होनाइसो । बिनिखाइनो नोंसेरनि राउबो गोगा खालामनानै लानो हाया" (इफिसुस 2: 8–9) ।
नोङो जिसु ख्रीष्टखौ गाउनि बासाइगिरि होन्नानै नाजावनो सानदोङला, बे बाइदि आरस खालामदो, नाथाइ बे अरसखौ आवराइनाइजों एबा गुबुन माबा मोनसे आरसखौ बुङनाइजों बासाइजानाइखौ मोन्नो हाया । जिसु ख्रीष्टनि सायाब फोथाइनाइजों लसो फाबनिफ्राइ कबासाइजानाइखौ मोन्नो हायो । बे आरसा नोंथांनि फोथाइनाइखौ र्इशोरनि सिगांआव बुंफोरनाइ आरो बे बासाइनाइनि लामाखौ होनाइनि थाखै र्इशोरखौ हामबाइ होन्नाइ लसो ।
"आफा र्इशोर, आङो नोंनि बेरेखा फाब माउबाइ आरो बिनि साजा मोनजाथाउ होन्नानोइ आं मिथिबाइ । नाथाइ जिसु ख्रीष्टआ आंनि मोन्नांगौ साजाखौ बानसबाइ, जाहाते बिनिआव फोथाइनाइजों आं निमाहा मोन्नो हायो । बासाइजानाइनि थाखै आं नोंनिआव फोथायो । नोंनि गोमोथाउ अन्नाइ, निमाहा, आरो ओरैनो होनाइ जोबनो गैयै जिउनि थाखै नोंखौ हामबाइ होनो । आमेन ।"
सरासनस्रायै रावसोलायनायनि मोनसे दामिन महरै गायसननो आरो जर’खायै भारतारि रावाव फरायसा आरो सोलोंथायजों लोबबा गोनां सुबुंफोरनो गियाननि बिजाबफोर मोनहोनायनि हादरारि राव सोलायथाय मिसना(एनटिएमा) मारत सोरकारनि मोनसे मावबिथांखि।बेनि इयुन नोजोरा रावनि जेंनाफोरखौ बोस्रांनानै मोनसे गियान गोनां समाज सोरजिनाय।एनटिएमनि थांखिया रावसोलायनायनि गेजेरजों भारत संबिजिरनि दाइनथि फारियाव थिसनजानाय गासै रावफोराव गियान गोसोरहोनाय।


रावसोलायगिरिफोरखौ रोसोदांनाय,फोसावगिरिफोरखौ रावसोलांनाय बिजाब सेबखांनो थुलुंगा होनाय,भारतारि रावफोरनि गेजेराव फोसावजानाय रावसोलायनायनि डाटाबेस लाखिनाय आरो रावसोलायनायनि मोनसे सुफुं फुंखा महर गायसननाय बादि जथाय नाजानाय लानाय जादों। बेफोरनि गेजेरजों एनटिएमा भारताव गंसे रावसानायनायनि दामिन गायसननो हास्थायदों।रावसोलायनायनि गेजेरजों गोदान आयदायारि सोदोब बाख्रि आरो फोरोंथाय बोसोनखान्थि आदब (डिसकर्स)जौगाखांहोना रावफोरनि गोदान महर मोनहोनायखौ मिजिंथिनाय जादों।रावसोलायगिरिफोरा गोदान महर होनाय मावहाबाफारियाव गोनां बिफाव लानांगोन,जर’खायै भारतारि रावफोरनि सोलोंथाय फोनांजाब फोरोंथाय बोसोन खान्थिनि बेलायाव।


मोनसे रावसोलायनाय दामिन गायसननायनि फारसे गिबि आगाना जादों गियाननि फरा रावसोलायनाय।गासै रोखोमनि गियान गोसोरहोनो हानाय फरायारि मुवायानो एनटिएमनि गियान फरानि मावथुन(करपास)।आथिखालाव एनटिएमा मोननैजिनै(22) भारतारि रावाव जौगा सोलोंथायजों लोबबा गोनां गासै सोलोंथायारि मुवाफोर रावसोलायनायाव नांथाबनानै दं। एनटिएमा बांसिननै इंराजीराव मोननाय जौगा सोलोंथायनि बिजाबफोरखौ भारतारि रावफोराव रावसोलायनानै फैलाव गियाननि बाख्रि मोनहोनो थांखि लादों।बे बादि हाबा मावफुंनायनि गेजेरजों थारैनो मोनसे गोगो गियान गोनां समाज दानायनि लामाया गेवलांसारगोन होनना मिजिं थिनाय जादों।
एनटिएमनि गुदि सानस्रिया गुबैयै गाहाय मन्थ्रि डा•मनमहन सिंहनिफ्राय फैनाय। नेसनेल नौलेज कमिसननि गिबि जथुमायाव , सुबुंफोरनि सोलोंथायाव बाहागोलानाय आरो सोलोंबाय थानायखौ फुवारनाय,फोगोमनाय आरो गोबां मोनस’हायै गोनां आयदाफोराव गियान बांहोनो थाखाय रावसोलायनाय मुवाफोरनि बिफावा जोबोर गोनांथार बिथाङा होनना बुंथिदोंमोन। साम पिट्रदा मासि दैदेननाय बे कमिसनना बे सुबुरुनखौ लिरना लादोंमोन आरो बिथांमोनहा भारताव रावसोलायनाय सोलोंथाय जौगाहोनांगौनि थाखाय आलादा गंसे फंसंथान एबा मिसननि गोनांथिखौ गोख्रैनो मोनदांनो हादोंमोन।


बे बाथ्राया सैथोदि भारत हादराव रावसोलायनाया मोनसे सोलिफु हाबाफारि नाथाय हादरनि रावसोलायनाय हाबा-हुखानि आयदा, राव, मान, राननाय राहा आरो मोननायराहाफोरनि बेलायाव सोमोन्दो गैलायै, समानथाय गैयैनि थाखाय सोरखारनि फारसेनिफ्राय सोरजिलु आखाइ होनांगौनि गोनांथि जाना फैदों। रावसोलायनाय हाबा-हुखाफोरा थोंजोङै एबा खेंस्लालियायै खामानिबो(साख्रि) मोनहोनो हायो, बेखायनो खामानि मोनै लेखा गोरों सुबुंफोरा सरासनस्रा सुबुंफोरखौ सिबिनायजों लोगोसे गावसोरबो मोजां मावबान्था गोनां जिउराहायाव नांथाबनो थुलुंगा मोनो।
	

	

रावसोलायनाय आरो सुबुं सम्पद जौगाखां होनायजों मोनसे गोगो गियान गोनां समाज दानायनि सांग्राथिया नेसनेल नौलेज कमिसनखौ रावसोलायनाय हाबा-हुखा, बेनि जौगाखांहोनाय, फोसावनाय आरो गोसोरहोनायाव नांथाबनानै थानाय गुबुन गुबुन एजेनसि आरो सबुंफोरखौ लानानै डा•जयन्ती घ’षनि दैदेननायाव मोनसे मावफुं हानजा दाना होनो गोनां खालामो। बे मावफुं हानजायाव भारतनि सोमोन्दो गोनां सोरकारि, खाव-सोरकारि गौथुम, सोलोंथायजों लोबबा गोनां, रावबगियानगिरि, सोलोंथायगिरि, फोसावगिरि आरो गुबुन रावसालायनायनायजों लोबबा गोनां सुबुंफोरनि थान्दैखौ सोफानाय जायो। बे मावफुं हानजाया इंराजी 2006 माइथायनि फ्रेबुवारि दानाव गिबि जथुमनाय लोगो लोगो बै समनि भारतारि राव मिरु फसंथाननि(सिआइआइएल)बिथोनगिर फ्र•उदय नारायन सिंहआ बे फोथारनि गुवार नक्साखौ बेखेवथिनानै होयो।


मिसननि सुंद समनि थांखिया(मोननोहास्थायनाया)
	

 
	»
	फरायसालिमा आरो मुलुगसोलोंसालियाव फोरोंजानाय गासै गाहाय आयदाफोराव रावसोलायनाय गियाननि बिजाब फोसावनाय आरो जौगाहोनाय
	 
	»
	गुबुन गुबुन ओनसोलाव रावसोलायगिरिनि फोरोंथाय(ट्रैइनिं) आरो सारटिफिकेट होनाय
	 
	»
	भारतारि मुलुगसोलोंसालिफोरनि डाटाबेस,हादरारि रावसोलायगिरि मुंथिसनथाय(एनआरटि),फोसावगिरिफोरनि डाटाबेस,रावसोलायनायफोरनि जिउजारिमिन,फेकालटि डाटाबेस/रोंग’सा दोनथुमखुलि,सोदोबबिहुंफोर आरो आयदायारि सोदोब बाख्रिफोरनि डाटाबेस मुङै मोनबा डाटाबेस सोरजिनाय आरो सामलायना लाखिनाय।
	 
	»
	रावसोलायगिरिनि सोलोंथाय हाबाफारिनि सिङाव सुंद समनि रोंसोंदांनाय फराफारि खुंफुंनाय।
	 
	»
	इंराजीनिफ्राय भारतारि रावफोराव मेसिन मदद गोनां रावसोलायनाय जौगाखांहोनाय।
	 
	»
	सोदोब बिहुं आरो थ्रेजारि बादि रावसोलायनायनि आगजु जौगाखां होनाय।
	 
	»
	भारतारि रावफोराव गोनोखोवारि आरो टेकनिकेल सोदोब जथायनायाव सिएसटिटिजों सोमोन्दो फोनांजाबनाय।
	

मिसननि गोलाव सम फारिनि थांखिफोरा जागोन
	

 
	»
	रावसोलायनाय मेमरि,सोदोब नागिरग्रा,(वर्ड फाइनडार)सोदोब नेट(वर्डनेट)बायदि स्प्तवेर जौगाहोनाय आरो बिजिरसंनायाव मदद होनाय।
	 
	»
	नेसारेल लेंगुवेस प्रचेसिं आरो रावसोलानायजों लोबबा गोनां प्रजेक्टनि थाखाय फेलचिप आरो अनसुंथाय होनाय।
	 
	»
	मुलुगसोलोंसालि/बिफानफोरनो रावसोलायनायनि डिग्री/डिप्ल’मा बायदि फराफारि होनायनि थाखाय आरो मोननै एबा बेनिख्रुय बांसिन रावफोरनि गेजेराव रावसोलायनायनि मेनुयेल जथायनाय जर’खा प्रजेक्ट लानायनि थाखाय अनसुंथाय होनाय।
	 
	»
	भारतारि रावफोराव रावसोलायनायनि सानमालाइसि एबा रावसोलायनायजों लोबबा गोनां फरा आरो बिजिरथाय बायदिखौ मदद खालामनाय।
	 
	»
	रावसोलायनाय बिजाब बेखेवनाय,ओनसोलारि रावसोलायनाय फोरबो,सावरायथाय,बिजाब दिन्थिफुंनाय बायदि हाबाफारि खुंफुंनानै रावसोलायगिरि आरो रावसोलायनायनि हाबा-हुखाखौ नुसारहोनाय।
	 
	»
	रावसोलायनाय सोलोंथौनाय एबा ट्रेन्सलेसन ष्टाडिसनि सायाव गोथौयै मावनाय सोलोंथायारि हाबाफोरनि मोनसे दोनथुसालि गायसननाय आरो बेनि सायाव बोसोन फोरोंथायनि(डिसकर्स) खाबु होनाय।
	 
	»
	रावसोलायनायखौ मावनो हानाय जिउराहा महरै गायसननो आरो बेखौ दामिन महरै फसंखांनाय।
	

मुलामफा मोनगिरिफोर
	एनटिएमनि थांखिया मोनसे गोगो गियान गोनां समाज दानाय।मिसना थोगोरगोनां गाहाय बिजाबफोरखौ मोनसे रावनिफ्राय गुबुन मोनसे रावाव राव सोलायनो खाबु होनानै गियानखौ समानै रानलायनाय लाबोनो हास्थायदों।बे रावनि जेंनानि थाखाय बुजिमोनै फरायसाफोरखौ फोगोमगोन।एनटिएमा गुबुन गुबुन हाबाजों लोबबा गोनां बायदि थाखोनि सुबुंफोरनोबो मुलामफा होनो नाजादों।
	

 
	»
	गबुन गुबुन थाखोवाव गुबुन गुबुन आयदानि फोरोंगिरिफोर।
	 
	»
	लिरगिरि/ रावसोलायगिरि /फोसावगिरफोर
	 
	»
	रावसोलायनाय सोलोंथौनाय(ट्रेन्सलेसन ष्टाडिस),रावबिगियान बिफान आरो गुबुन गुबुन मुलुगसोलोंसालि आरो फसंथानफोरनि बिजिरसंगिरिफोर।
	 
	»
	गोदान आरो साहस गोनां खामानि नागिरनाय भारतारि रावफोरनि फोसावगिरिफोर
	 
	»
	रावसोलायनाय सप्तवेर जौगाखांहोग्राफोर
	 
	»
	रुजुथाय थुनलाइनि मेलेमजिबिफोर
	 
	»
	गावनि रावजों थुनलाइ आरो गियाननि बिजाब फरायनो हास्थायग्रा फरायगिरिफोर
	 
	»
	फसंथानारि नङै सोलोंथाय होनायाव नांथाबना थानाय मावसोम हानजाफोर।
	 
	»
	सुबुं सावस्रि,सुबुं मोनथाय,आबहावा,मिथिजानाय बिगियान(पपुलार साइन्स) बायदि हाबा मावनाय सोरकारि नङै गोथुमफोर
	 
	»
	इटारप्रिटार(रावबुंस्लायग्रा) नागिरग्रा सोरकारि,गावारि एजेनसि आरो सुबुंफोर
	 
	»
	सुंदखर’सा मुं(सापटाइटल)आरो गोबांरावाव फोसावनो नागिरनाय सावथुन दिहुनगिरिफोर।
	 
	»
	गुबुन गुबुन रावाव रेडिअजों हाबाफारि फोसावनो गोनांजानाय एफएम आरो गुबुन रेडिअ गौथिमफोर।
	

भारतारि राव मिरु फसंथान-हाइपारलिंक
	

आथिखालाव भारतारि राव मिरु फसंथाना(सिआइआइएल)एनटिएमनि नडेल एजेन्सि आरो मिसननि गाहाइ खाबु होगिरि,माइसराव थानाय सिआइआइएलनि आवथानिफ्रायनो मिसनखौ मावफुंनाय जादों।


एनटिएमहा थांखि लानो थाखाय जौसिन थाखोवाव मोनसे प्रजेक्ट बोसोनगिरि आफाद(पिएसि) दं।बेयाव मेलेमजिबि,रावसोलायनाय फोरोंग्रा आरो बाहायग्रा रोंग’सा,लिरगिरि,थुनलाइगिरि,थुनलाइयारि अकाडेमिनि आफादगिरि,मुलुगसोलोंसालिनि भाइस चेन्सेलर,बिजाबफानगिरि आरो फोसावगिरि गिल्डनि सोद्रोमा,भारत सोरकारनि खारिथि बिरोंदामिन बिफान(डिआइटि),आइआइटिफोर बायदिनि प्रफेसर थान्दैफोरखौ लाफानानै गासै सा नैजिबा(25) रोंग’साफोर दं।


पिएसिनि अनगायैबो मिसननि हाबा-हुखाफोरखौ दिथा आरो बोसोन होनो थाखाय एनटिएमहा गाहायाव मख’नाय मोनब्रै दालाइ आफादफोर दं
i.
	रेटसफोरनि दालाइ आफाद
	ii.
	कपि राइटस आरो आइनारि आयदानि दालाइ आफाद
	iii.
	गियाननि बिजाबफोरनि दालाइ आफाद
	iv.
	राङारि अनसुंथायनि दालाइ आफाद
	

	 
	

प्रजेक्ट एडभाइजरि कमिटि(एनटिएम-पिएसि) प्रजेक्ट बेसोनगिरि आफाद
	नडेल अफिसार:डाइरेक्टर,सिआइ आइ एल
	प्रजेक्ट डाइरेक्टर
	एनटिएमनि हरजाखानाय मासि:65
	साप्पर्टिं ष्टाप(मददगिरि ष्टाप)
	

	

 
	मख’नो गोनां जेंनाफोर
	 
	

 
	* गोनोखोवारि आरो टेकनिकेल आयदायारि सोदोब सोरजिनाय
* रावसोलायगिरिनि सोलोंथाय
* खारिथि(इनफरमेसन) गोसारहोनाय
* मावफुंसारनो आरो नुजासारहोनो हानाय
* रावसोलायनाय बांनाय मोनहोनायखौ थिखालामनाय
	

	 
	प्रजेक्टनि थांखिफोर
	 
	थांखिजानाय मुलामफामोनगिरिफोर
	 
	प्रजेक्टनि आदब
	 
	आइनारि दाथायमहर
	 
	सोलिफु खामानिफोर
	 
	

 
	* पाइलट प्रजेक्ट: ‘अनुकृटि’
* एनचिइआरटिजों मावजानाय हाबा
* भारताव फोसावजानाय रावसोलायनाय
* आयदाफरायफारिफोर
* लिंगुइष्टिक डाटा कनसरटियाम अफ इन्डियान लेंगुयेजेस(एलडिसिआइएल)
* सिडेक आरो तिडिआइएलजों मावजानाय हाबा
	

	 
	टेकनलजिजों सोमोन्दोगोनां आयदाफोर
	 
	सामलायनाय साजायनाय
	 
	

 
	* सामलायनाय
* प्रजेक्ट बोसोन आफाद(एनटिएम-पिएसि)
* एनटिएम समाजनि सोद्रोमा जानाय
* प्रजेक्ट बिथोनगिरि
* जाफुंहोग्रा ष्टाफ(साख्रिआवलाफोर)
* थानाय जायगा
* जोरथाय सम
	

	 
	राङारि राहा आरो प्रजेक्टनि बाजेद
	 
	

 
	* फान्डिं एबा राङारि अनसुंथाय होनाय
* बाजेद
* गिबि आगान
	

	 
	फोजोबनाय
	 
	उफेरा I :रावसोलायनाय दामिन जौगाहोनाय
	 
	उफेरा II:एनटिएमनि थाखाय एनकेसिनि बिथांखि(प्रपजेल)
	 
	उफेरा III:एनटिएमनि दाथाय महर
