एहि साक्षत्कारक इतिहास
2016 मे विदेह "वीरेन्द्र मल्लिक विशेषांक" प्रकाशित करबाक घोषणा केने रहए। मुदा अपेक्षित सहयोग नै भेटबाक कारणे ई प्रकाशित नै भऽ सकल। एहि विशेषांक लेल वीरेन्द्र मल्लिक जीक साक्षात्कार नबोनारायण मिश्रजी द्वारा लेल गेल छल। आब ओ साक्षात्कार विदेहक एहि अंकमे दऽ रहल छी। 3 जनवरीकेँ मल्लिकजीक जन्मदिन छनि आ पाठक लेल ई दूनू अवसर अछि। पहिल मल्लिकजीक विचार जनबाक आ दोसर हुनक जन्मदिनपर हुनका मोन पाड़बाक। उम्मेद अछि जे पाठककेँ एहि साक्षात्कारसँ नव विचार प्राप्त हेतनि। एहि विशेषांक लेल विदेह द्वारा कुल 16 टा प्रश्न देल गेल छल जे कि एना अछि-
1) आग्नेय कविताक आधार की? वर्तमान आग्नेय कविता कोन दिशामे अछि?
2) ओना पुरस्कार तँ प्रोत्साहन लेल होइत छै मुदा मैथिलीमे पुरस्कार भेटिते साहित्यकारक गति रुकि जाइत छै। एना किएक?
3) वर्तमान समयमे मैथिली पत्र-पत्रिकाक की हाल छै?
4) चेतना समीतिमे एखनो दलित वर्गक प्रवेश निषेध छै। एकरा अहाँ कोन रूपमे देखै छिऐ?
5) दरभंगे पीठ जकाँ आब सहरसा पीठ बनि रहल छै। ई मैथिलीक लेल नीक की खराप?
6) बहुत दिन धरि मैथिलीमे दलित लेखक केर प्रवेश नै छल। एकरा अहाँ कोन रूपमे देखै छिऐ? एखनुक केहन अवस्था छै?
7) अहाँक साहित्यिक यात्रामे कोन तत्व प्रेरक आ कोन तत्व बाधक रहल?
8) वर्तमान साहित्यकारक मूल्याकंन अहाँ कोना करबै?
9) अहाँक प्रिय साहित्यकारकेँ छथि?
10) साहित्यकारक लेखकीय विचार आ वास्तविक जीवनक विचार एक हेबाक चाही की अलग-अलग? जँ एक हेबाक चाही तँ "वैद्यनाथनाथ मिश्र यात्री"जीक वैचारिक विचलनकेँ अहाँ कोन रूपमे देखै छिऐ। आ जँ अलग-अलग हेबाक चाही तँ ओहन साहित्य ओ साहित्यकारक मूल्य की?
11) मैथिल साहित्यकार बहु विधावादी होइत छथि। मुदा जँ अहाँ एकै विधामे रहितहुँ तँ ओ कोन विधा होइतै ?
12) मैथिलीकेँ तोड़बामे दरभंगा मठाधीश सभहँक कतेक योगदान छै?
13) कलकत्ताक साहित्यकारक गुटबाजी मैथिलीक कतेक अहित केलकै?
14) कलकत्ताक युवासँ की आशा। ओहिमेसँ के आगू जा सकै छथि।
15) अहाँ अपन साहित्यक यात्राक पड़ाव कतऽ आ कोन रूपें देखै छिऐ?
16) पारिवारिक परिचय जनबाक इच्छा अछि।
 
मुदा उपरमे देल गेल प्रश्न सभ संशोधित भेल (विदेह दिससँ नै) प्रश्न संख्या 1,2,3 आ 5 ओहिना रहल। प्रश्न संख्या 4 आ 6 मिला कऽ एकटा प्रश्न बनल। प्रश्न संख्या 7,8,9,10 आ 11 ओहिना रहल। प्रश्न संख्या 12 आ 13 केर कोनो उत्तर नै भेटल। प्रश्न संख्या 14,15 आ 16 ओहिना रहल। अंतमे नबोनारायण मिश्रजी प्रसंगानुकूल अपना दिससँ  2 टा प्रश्न जोड़लाह। मने फाइनल स्वरूपमे कुल 15 टा प्रश्न भेल जकर उत्तर संग देल जा रहल अछि (संपादक)-1) आग्नेय कविताक आधार की? वर्तमान आग्नेय कविता कोन दिशामे अछि?
मैथिली कवितामे जनवादी वा प्रगतिशील कविताक जन्मदाता "यात्री"सँ जे कविता प्रारंभ भेल छल से निरंतर प्रवाहित होइत मैथिली जनमानसकेँ आलोरित-विलोरित करैत रहल। हुनकर विचारधाराकेँ संवहन करैत जे मैथिलीक काव्यधारा आगाँ बढ़ल छल ओहिमे सोमदेवक सहजतावाद आबि समाहित भेल छलैक आ बादमे अग्निजीवी काव्यधारा सेहो आबि अंतर्भुक्त भेल छलैक। वस्तुतः विचार-वैभव पूर्वहि के छलैक मुदा ओकरा कहबाक ढंग सर्वथा नवीन आ एकर विषय वस्तु जीवन यथार्थसँ संबंद्ध छलैक। ओकरामे एक नव त्वरा छलैक। अग्निक ताप छलैक तँइ लोक (विशेषतः सोमदेव) एहि कविताकेँ अग्निजीवी कविता नाम प्रदान केलक।
वर्तमान कविता युगसापेक्ष थिक। ओकरामे अनेकशः परिवर्तन, संवर्धन एलैक अछि। ओकरामे ग्लोबलाइनेशनक गर्मी, नेट, बैट, सैट,चैट सभ आबि आइ समाहित भऽ गेल छैक। "वसुधैव कुटुम्बकम्" केर विराट वैचारिक फलक ओकरामे आबि गेल छैक।
2) ओना पुरस्कार तँ प्रोत्साहन लेल होइत छै मुदा मैथिलीमे पुरस्कार भेटिते साहित्यकारक गति रुकि जाइत छै। एना किएक?
कोनो भाषामे पुरस्कार वा सम्मान जे साहित्यकार, कलाकार लोकनिकेँ प्रदान कएल जाइत छै तकरा पाछाँ प्रोत्साहन केर भावना निहित रहैत छैक। पुरस्कार पाबि साहित्यकार गौरवान्वित-आह्लादित होइत छथि और हुनकामे लिखबाक आर बेसी क्षमता आबि जाइत छनि। मैथिली पुरस्कारक जे अवस्था अछि से सर्वविदित अछि। पुरस्कार वितरणमे भ्रष्टाचार एना ने प्रवेश कऽ गेल अछि जे ओकर वर्णन नहि कएल जाए। जिनका लोकनिकेँ पुरस्कार प्राप्त भऽ जाइत छनि ओ पुरस्कारकेँ गंगाजल मानि उदरस्थ कऽ लैत छथि आ सुखक चिरनिद्रामे सूति रहैत छथि।
3) वर्तमान समयमे मैथिली पत्र-पत्रिकाक की हाल छै?
वर्तमानमे मैथिली पत्र-पत्रिकाक दशा अछि तकरा उछतगर नहि कहल जा सकैछ। अधुना कलकत्तासँ प्रकाशित "कर्णामृत" ओ "मिथिला दर्शन" सएह निरंतर समयपर निकलि जाइत अछि। पटनासँ "घर-बाहर" जे निरंतर प्राप्त होइत छल तकरो दशा ठीक नहि बुझना जाइछ। "पूर्वोत्तर मैथिल" कहियो-कहियो कऽ उदित भऽ जाइत अछि। दिल्लीसँ "मैथिली लोकमंच" सेहो प्रकाशित भऽ रहल अछि। ओना संपूर्ण भारतवर्षमे यत्र-तत्रसँ स्मारिकाक बाढ़ि आबि गेल अछि। कोलकातासँ प्रकाशित "कोकिल मंच" प्रति वर्ष प्राप्त भऽ जाइत अछि। धन्य थिक मैथिलीक पत्र-पत्रिका जे मैथिलीकेँ जिया कऽ रखने अछि और साहित्यकार ओ बुद्धिजीवी लोकनिक मानसिक दिशाकेँ तृप्त करैत रहैत अछि।
 
4) चेतना समीति एवं अन्यान्य मैथिली संगठनमे एखनो दलित वर्गक प्रवेश नगण्य छै। एकरा अहाँ कोन रूपमे देखै छिऐ?
चेतने समीति किएक, मिथिलामे जे जतेक जे कतहुँ मैथिली संस्था अछि ओहिमे ब्राह्मणवादक वर्चस्व थिकैक। ब्राह्मण आ कर्ण-कायस्थ जे अदौकालसँ मैथिली बजैत रहलाह अछि ओकरे आइयो मानक मैथिली मानल जाइत अछि। हमरा जनैत एकरा पाछू शिक्षाक प्रमुख हाथ रहलैक अछि। संपूर्ण भारत वर्षमे वैदिक युग किंवा सनातन युगमे जे चारि वर्गमे समाज विभाजित छलैक (ब्राह्मण, क्षत्रिय, वैश्य आ शूद्र) ओकरा पाछा गुण आ कर्म छलैक जाहि आधारपर ई विभाजन भेल छलैक। चातुरवर्ण मया श्रष्टा गुण कर्म विभागशः (गीता) चारि युगमे गुण आ कर्मकेँ आधारपर लोक विभाजित छलाह। एकहि परिवारमे एक भाइ ब्राह्मण छलाह जे विद्याक दान वा विद्याध्य्यन करैत छलाह, दोसर भाइ कर्मक आधारपर क्षत्रिय, तेसर वैश्य आ चारिम शूद्र। ईसासँ पूर्वहि ३५०० वर्ष एहि देशमे उत्तर-पश्चिम दिशासँ जे भारतमे विदेशी आक्रमण भेल छल, वएह एतए आबि कऽ हमरा लोकनिक गुण आर कर्म आधारित जे वर्ग-विभाजन छल ओकरा नष्ट-भ्रष्ट कऽ जातिवादकेँ जन्म देलक। वएह जातिवाद आइ वर्तमानमे राजनीतिक प्रधान पोषक तत्व बनि गेल छै। पूर्वमे जे अध्य्यन-अध्यापन करैत छलाह, राजाक ओहि ठाम हुनके सम्मान होइत छलैक। व्यापारी वर्ग सेहो राजेक साथ हाथ मिला कऽ हुनके गुणगानमे लागि जाइत छल। शूद्र वर्ग नितांत एकांकी रहि जाइत छलैक। ताहि समयमे जे समाज संचालकन हेतु नियम कानून बनाओल जाइत छल तकरा पाछाँ एही तीनूकहि हाथ रहैत छलैक।
हमरा जनैत एहि सभकेँ पाछाँ शिक्षे छलैक। शिक्षाक अभावक कारण शूद्र आ नारी वर्ग सभसँ पाछाँ रहि गेल। एकैसम शताब्दीमे जे हरिजनकेँ विशेष अधिकार प्रदान कएल गेलैक अछि ताहिमे शिक्षापर विशेष जोर देल गेल छै। आइयो कोनो संस्थामे जे सभ छथि ओ ब्राह्मण, कायस्थ, राजपूत, भूमिहार आदि-आदि वर्गसँ छथि। निम्न वर्गसँ बहुत कम लोक एहि दिशामे एबाक प्रयास करैत छथि।
5) दरभंगे पीठ जकाँ आब सहरसा पीठ बनि रहल छै। ई मैथिलीक लेल नीक की खराप?
हमरा जनैत दरभंगे किएक पटनामे सेहो मैथिलीक पीठ रहल अछि। कलकत्तामे सेहो रहल अछि जाहिठाम किछु प्रखर विद्वान लोकनिक, बुद्धिमान लोकनिक बैसार होइत रहल अछि। लोक अपना सुविधाक अनुसार कर्म आ बुद्धिक बलपर सरकारी सहाय्य प्राप्त करैत रहल अछि। जे अधिक चतुर से अधिक लाभान्वित। मैथिलीमे दरभंगा पीठकेँ लऽ कऽ जे विभिन्न पत्र-पत्रिकामे नवतुरिया वर्ग द्वारा जे विद्रोहक स्वर मुखरित कएल जाइत रहल अछि तकरा विस्मृत नहि कएल जा सकैत अछि। तँइ आइ जँ सहरसामे कोनो पीठक स्थापना भऽ रहल अछि तँ एहिमे कोनो आश्चर्यक बात नहि अछि।
6) अहाँक साहित्यिक यात्रामे कोन तत्व प्रेरक आ कोन तत्व बाधक रहल?
हम प्रारंभमे हिन्दीमे लिखैत छलहुँ। हमरा पाछाँ कलकत्ताक महान मैथिली सपूत स्व. पीताम्बर पाठक ओ मैथिली पत्रकारिताक दधीचि राजनंदन लाल दास हाथ जोड़ि विनम्र भावे मैथिलीमे लिखबाक हेतु परि गेलाह। पीताम्बर बाबू कहलनि जे अहाँ मैथिलीयेमे सपनो देखू, मैथिलीयेमे सोचू आ मैथिलीयेमे लीखू से हमरा लोकनिक आकांक्षा अछि। ताही दिनसँ मैथिलीमे लेखन प्रारंभ कएल। १९५७-५८ के जे छात्र जीवनक अवधि छल ताही समयमे "मिथिला सांस्कृतिक परिषद्" कलकत्तासँ संबंधित, संपर्कित भेलहुँ। पश्चात ओकर महामंत्री बनाओल गेलहुँ। ताही दिनसँ परम श्रद्धेय बाबू साहेब चौधरीक संपादनमे "मैथिली दर्शन"मे रचना लेखन प्रारंभ कएल।
अध्य्यन-मनन और संघर्षक पश्चात विचारमे परिवर्तन आएल आ हम मार्क्सवादी दर्शनसँ प्रभावित भेलहुँ। बादमे माओत्सोतुंग सेहो प्रभावित केलनि। हुनकर कहब छलनि "power comes out of the barrel of a gun" हमरा विशेष प्रेरित केने छल। बादमे "आमार बाड़ी, तोमार बाड़ी, नक्सलबाड़ी" केर नारा गुंजायमान भेल और हमरा चमत्कृत केने छल। मैथिली लेखनमे बाधक तत्व हमरा लेल केओ नहि छल। किछु कालक लेल लेखनमे शिथिलता अवश्य आएल छल तकरा पाछाँ हमर अपन आर्थिक सीमा छल और कोनो व्यक्ति विशेष नहि। 
7) वर्तमान साहित्यकारक मूल्याकंन अहाँ कोना करबै?
हम जीवन के प्रारंभहिसँ आशावादी रहलहुँ अछि। वर्तमान मैथिली साहित्य विधामे निरंतर अग्रसर भऽ रहल अछि। एकसँ एक रचनाकार माँ मैथिलीक भंडारकेँ अपन लेखन उर्जा ओ शक्तिसँ संपूरित कऽ रहलाह अछि। समयक अनुसार ओ लोकनि आगाँ बढ़ि रहलाह अछि, तखन लेखन जे संप्रतिमे भऽ रहल अछि ताहिमे अध्य्यनक पूर्ण अभाव परिलक्षित होइछ। अधिकांश रचनाकार व्यक्तिकेंद्रित भऽ गेल छथि। हुनका वामा-दहिना देखबाक पलखति नै छनि।
ग्लोबलाइजेशनक जे भावना आइ संपूर्ण विश्व साहित्यमे व्याप्त अछि तकर हिनका लोकनिमे अभाव परिलक्षित होइछ। ओना संप्रति जे लिखल जा रहल अछि ताहिसँ हम निराश नै छी।
8) अहाँक प्रिय साहित्यकारकेँ छथि?
मैथिलीमे हमर प्रिय साहित्यकार छथि "वैद्यनाथ मिश्र यात्री"|
9) साहित्यकारक लेखकीय विचार आ वास्तविक जीवनक विचार एक हेबाक चाही की अलग-अलग? जँ एक हेबाक चाही तँ "वैद्यनाथ मिश्र यात्री"जीक वैचारिक विचलनकेँ अहाँ कोन रूपमे देखै छिऐ। आ जँ अलग-अलग हेबाक चाही तँ ओहन साहित्य ओ साहित्यकारक मूल्य की?
संसारक प्रायः सभ साहित्यमे मुख्य रूपसँ दू धाराक रचनाकार देखना जाइत छथि। रचनाकार लेल ओकर एक वैचारिक आधारकेँ हएब अनिवार्य मानल जाइछ। जकरामे कोनो विचार नै, ओकर कोनो महत्व नहि। मैथिलीये साहित्यमे नहि भारतक विभिन्न भाषाक साहित्यमे सेहो विभिन्न विचारक पोषक रचनाकार परिलक्षित होइछ। हम जे बाजब सएह करब, सएह जीएब एहि अवधारणाक पोषक साहित्यकारक संख्या मैथिली अत्यंत अल्प अछि।
आइ वैज्ञानिक युगमे एकसँ एक विचारधाराक जन्म-मरण-पुनर्जन्म भऽ रहलैक अछि। युग बहुत तीव्र गतिएँ आगाँ बढ़ि रहल छैक। ओ मंगलग्रहपर पहुँचबाक प्रयासमे लागल छैक। एहना स्थितिमे एक सीमामे बद्ध भऽ रचना करब आइ संभव नहि बुझना जाइछ। युगानुसारे डेग बढ़बैत जँ रचनाकार अपन वैचारिकताक संग लीखि रहलाह अछि तँ ओ प्रसंशाक पात्र थिकाह। नवतुरियाक कहब थिकैक जे हमरा लोकनिकेँ कठमुल्ला नहि हेबाक चाही। हमरा सभकेँ गत्यात्मक हेबाक चाही। एहि परिप्रेक्ष्यमे यात्रीजीक जे वैचारिक विचलन के जे प्रश्न उठाओल गेल तकर उत्तरमे स्वयं यात्रीजी वएह बात कहलखिन जे हम एखन कहि रहल छी।
10) मैथिल साहित्यकार बहु विधावादी होइत छथि। मुदा जँ अहाँ एकै विधामे रहितहुँ तँ ओ कोन विधा होइतै ?
"कविर्मनीषी परिभू: स्वयंभू:" जे कहल गेल अछि से कोनो अनुचित नहि। मैथिल तँ सभ जन्मना प्रायः कविये होइत छथि, तखन प्रत्येक रचनाकारक कोनो अपन प्रिय विधा होइत छैक जाहिमे ओ लिखबामे आनंदक अनुभूति करैछ। हमरा विचारे जकर जे प्रिय विधा होइक ताहिमे जँ ओ अपन संपूर्ण शक्ति आ उर्जाकेँ लगा दै तँ मैथिलीक ओहि विधा विशेषमे चमत्कार उत्पन्न भऽ सकैत अछि। तँइ तँ कहल गेल अछि "एकश्चन्द्रस्तमो हन्ति न चा तारा सहस्रशः"।
(एहि प्रश्नक पहिले भागक उत्तर देल गेल अछि से बुझाइए-संपादक)
11) कलकत्ताक युवासँ की आशा। ओहिमेसँ के आगू जा सकै छथि।
हम जीवनकेँ प्रारंभहिसँ नवतुरिया वर्गक समर्थक रहलहुँ अछि। ओकरा हम अंतःकरणसँ प्रोत्साहित आ संवर्धित करैत रहलियैक अछि। युवा वर्गमे सीमाहीन शक्ति रहैत छैक। वएह कोनो देश,जाति, किंवा समाज केर कर्णधार होइत अछि तँइ अंग्रेजीक लेखक newman कहने छथि "It is an established truism that youngmen of today are the countrymen of tomorrow, holding in their hands the high destinies of the land, they are the seeds that spring And bear fruit." कहबाक तात्पर्य जे कलकत्ताक नवतुरिया वर्गमे जे उभरि कऽ एलाह अछि ताहिमे मिथिलेश कुमार झा, चंदन कुमार झा, अनमोल झा, आमोद कुमार झा, अमरनाथ झा 'भारती', भास्करानंद झा 'भास्कर" आदि विशेष प्रभावित कऽ रहलाह अछि।
12) अहाँ अपन साहित्यक यात्राक पड़ाव कतऽ आ कोन रूपें देखै छिऐ?
ऐतरेय ब्राह्मण केर कथन छैक- चरैवेति-चरैवेति-चरैवेति मने चलैत रहू-चलैत रहू-चलैत रहू। हम एही सिद्धांतमे विश्वास करैत छी। प्रायः 1960 सँ लऽ कऽ आइ धरि हमर लेखनमे कहियो गतिरोध नहि आएल अछि। हम निरंतर लिखैत रहलहुँ अछि। हम माँ मैथिलीक सेवामे अपनाकेँ समर्पित केने रहलहुँ अछि। हम अंतिम श्वास धरि लिखैत रहब से हमरा विश्वास अछि।
 
13) पारिवारिक परिचय जनबाक इच्छा अछि।
नाम- वीरेन्द्र मल्लिक
जन्म-परसौनी (मधुबनी)
जन्मतिथि-3 जनवरी 1937
शिक्षा- एम.ए, पी.एस.डी (हिन्दी)
माताक नाम-स्व. सत्यभामा
पिताक नाम-स्व. अजब नारायण मल्लिक
14) "आखर" के अपने संपादक मंडलमे छलहुँ ओहिमे के सभ योगदान देने छलाह?
"आखर"केँ संपादक छलाह-कीर्तिनारायण मिश्र ओ वीरेन्द्र मल्लिक। सहयोगीक रूपमे- राजनंदन लाल दास, स्व. पीताम्बर पाठक एवं स्व. सुन्दरकांत झा।
15) मैथिली रंगमंचमे कलकत्ताक अवदानपर अहाँ अपन मंतव्यसँ पाठकवर्गकेँ अवगत कराबी।
मैथिली नाटक ओ रंगमंचक क्षेत्रमे कलकत्ताक सर्वोपरि स्थान रहलैक अछि। ओकर विकास ओ संवर्धनमे एतुक्का विभिन्न संस्थाक योगदान अतुलनीय अछि। बीचमे एक पैघ अंतरालकेँ पश्चात दू टा नाट्य संस्था -१) मिथिला विकास परिषद् २) कोकिल मंच सामने आएल। ई दूनू निरंतर जन्मसँ लऽ कऽ एखन धरि प्रति बर्ष नियमपूर्वक मैथिली नाटकक मंचन करैत आबि रहल अछि। आइयो धन्यवाद एही दूनू संस्थाक रंगकर्मीकेँ जाइत छनि जे मनसा-वाचा-कर्मणासँ मैथिलीक प्रति समर्पित छथि। हम वर्तमान नाट्यमंचनक परिदृश्यकेँ देखैत आशा करैत छी जे ई दूनू नाट्य संस्था नवसँ नव मैथिली नाटकक मंचन प्रस्तुत करैत रहताह और मैथिली नाटक ओ रंगमंचक परिवर्धन-संवर्धनमे अपनाकेँ समर्पित केने रहताह। हमरा दूनू संस्थाक प्रति पूर्ण आस्था आ विश्वास अछि। हम दूनू संस्थाक मंगलकामना चाहैत छी।
आँखिमे चित्र हो मैथिली केर (आत्मकथा)- २२. एत’ आबिक’
15  जून 1999 क’ हम चिरिमिरीसं ट्रेनसं कोतमा आबि सेन्ट्रल बैंकक कोतमा शाखामे योगदान केलहुं |
पूर्व शाखा प्रबंधक छलाह मिथिलेश कुमार श्रीवास्तव, ओ किछु दिनक बाद शहडोल स्थानांतरित भ’ क’ गेलाह |
शाखामे निम्नलिखित सहयोगी सबहक संग काज करबाक अवसर भेटल :
बी.एल.मीना,अधिकारी, जे छओ मासक बाद स्थानांतरित भ’क’ जयपुर चल गेलाह आ दोसर शाखासं दिलावर सिंह एलाह उप-प्रबंधक भ’ क’ |
के.एन.कुमरे जी सेहो अधिकारीक रूपमे संग देलनि |
हिनका सबहक अतिरिक्त नेल्सन लकड़ा जी आ रंजीत बक्सला जी सेहो लिपिक-सह-खजांचीक रूपमे छलाह |
विनोद कुमार सोंधिया  वरिष्ठ लिपिक सह खजांची छलाह |
दफ्तरी छलाह अशोकजी | सुरक्षा प्रहरी सेहो छलाह |
शाखा बजार क बीचमे छल | रेलवे स्टेशन सेहो बहुत दूर नै छलै |
किछु दिन धरि डोमनहिलसं संपर्क बनल रहल | ओत’सं बस अथवा ट्रेनसं चिरिमिरी,मनेन्द्रगढ़ होइत कोतमा जाइत छलहुं | वापसीक लेल सेहो यैह बाट छल |
करीब एक मासक बाद डोमनहिलसं घरक सामान सभ मनेन्द्रगढ़मे खेड़िया काम्प्लेक्समे एकटा डेरामे स्थानान्तरित केलहुं | मनेन्द्रगढ़मे कोतमाक तुलनामे नीक कॉलेज छलै, तें मनेन्द्रगढ़मे आवास राखब उपयुक्त छल | हम किछु अवधि
तक बससं मनेन्द्रगढ़सं कोतमा जाइत छलहुं आ सांझमे ट्रेनसं मनेन्द्रगढ़ घूरि जाइत छलहुं |
मनेन्द्रगढ़मे जगदीश पाठक जी भेटलाह | ओ कोतमामे भारतीय स्टेट बैंकमे काज करैत छलाह, घर मनेन्द्रगढ़मे छलनि, मनेन्द्रगढ़सं बससं कोतमा आ कोतमासं ट्रेनसं मनेन्द्रगढ़ जाइत-अबैत छलाह | ओ हिन्दीमे व्यंग्य लिखैत छलाह | बस आ ट्रेनमे हम सभ बहुत दिन धरि संग भ’ जाइत छलहुं आ कोनो साहित्य-चर्चामे प्रसन्नतापूर्वक समय बिता लैत छलहुं |
मनेन्द्रगढ़मे काशीम फूलवाला भेटलाह जे उर्दू आ हिन्दीमे गीत-गजल लिखैत छलाह | किछु और साहित्यकार सभसं परिचय भेल | ओत’ श्रीराम मन्दिरक प्रांगनमे समय-समयपर कवि गोष्ठीमे भाग लेबाक अवसर भेटल |
किछु अंतरालक बाद हमरा प्रतिदिन यात्रा कठिन लाग’ लागल |
कोतमामे एकटा छोट-छीन डेरा लेलहुं |
भोजन जैन भोजनालयमे करैत छलहुं |
शनि दिनक’ मनेन्द्रगढ़ जाइ आ सोम दिन कोतमा आबि जाइ छलहुं |
ओहि ठाम हमरा बगलक डेरामे भारतीय स्टेट बैंकक प्रबंधक कुमार साहेब सेहो रहैत छलाह | हुनक परिवार जबलपुरमे छलनि, एत’ एसगर रहैत छलाह आ अपने भोजन बनबैत छलाह | हुनकासं प्रेरित भ’ क’ हमहूँ अपन डेरामे भोजन बनेबाक व्यवस्था केलहुं |
हमरा दूधवला दलिया बनाएब आ खाएब नीक लगैत छल |
से एक दिन हमरा भारी भ’ गेल |
ऑफिससं घुरैत रही | मोटर साइकिलसं  रही, हमरा पाछाँ उप-प्रबंधक दिलावर सिंह सेहो छलाह | किछु दूर गेलाक बाद हमरा चक्कर आबि गेल | हम तुरंत गाड़ी रोकि उतरि गेलहुं, सिंहजी सेहो उतरि गेलाह |
एकटा किरानाक दोकान छलै ओत’ | दोकानपर जाक’ पड़ि रहलहुं आ एकटा टेबुल पंखा हमरा माथ लग चला देब’ कहलियनि | हम बेसुधि भेल  बड़ी काल धरि रहि गेलहुं |
आँखि खूजल त उठबाक कोशिश केलहुं | उठबामे असौकर्य भ’ रहल छल | हमरा एकटा डॉक्टर लग ओ सभ ल’ गेलाह | डॉक्टर बी.पी. चेक केलनि | बी. पी. बहुत कम भ’ गेल छल |               
हमरा मनेन्द्रगढ़ जाक’ चिकित्सा करेबाक आ आराम करबाक सुझाव भेटल |
सिंह जी तुरत एकटा जीप भाड़ापर ल’क’ हमरा मनेन्द्रगढ़ ल’ गेलाह, डॉक्टरसं संपर्क कराक’, दबाइ ल’क’ हमरा डेरापर पहुंचा देलनि |
करीब डेढ़ मास धरि हमरा डॉक्टरक परामर्शक अनुसार दबाइ, पथ्य आ आरामक अधीन रह’ पडल | बाइस दिन अवकाश मे रहलहुं |
एहि अवधिमे किछु पत्रिका सभ कहुना पढ़ि लैत छलहुं |
पाठकजी आ किछु और साहित्यकार लोकनि अबैत रहैत छलाह |
अही बीच हम  मैथिली दीर्घ कविताक एक अंशकें हिन्दीमे अनुवाद क’ क’ समकालीन भारतीय साहित्यकें पठा देलिऐ |
 साहित्यिक परिवेश :
कोतमामे सेहो साहित्यिक कार्यक्रम सभ होइत रहै छलै |
प्रगतिशील लेखक संघक मासिक बैसकमे कवि गोष्ठी होइत छलै | किछु लोक सभ एखनो खूब मोन छथि आ किछु गोटेसं एखनो संपर्क अछि |
जगदीश पाठकजी व्यंग्य लिखैत छलाह, एखनो लिखैत छथि, एखन फेस बुकपर हुनक व्यंग्य रचना आ कार्टून सेहो नीक लगैत अछि |
नीहार स्नातक सेवा निवृत अध्यापक छलाह | नीक रचना करैत छलाह, गोष्ठीक आयोजन करैत छलाह, किछु पत्रिका मंगबैत छलाह, ओ सभकें किछु दिन लेल उपलब्ध करबैत छलाह आ ओहिपर गोष्ठीमे कोनो आलेख अथवा मौखिक प्रतिक्रिया देबाक लेल आमंत्रित करैत छलाह | हुनक स्मरण शक्ति एतेक तीक्ष्ण छलनि जे गप-शपमे सेहो परिलक्षित होइत छल | दस बरख पहिने कोनो साहित्यकारसं भेंट भेलनि तकर स्मरण करैत ओ इहो कहैत छलाह जे ओ साहित्यकार कोन  रंगक वस्त्र पहिरने छलाह आ कोन  मूहें बैसल छलाह आ की करैत छलाह |
हुनकहि जोर पर 11 नवम्बर 2000 क’ रीवाक महाविद्यालयमे आयोजित कवि गोष्ठीमे भाग नेने छलहुं जाहिमे प्रख्यात गीतकार सोम ठाकुर जी सेहो आएल छलाह,शैलेश जी सेहो छलाह,नीहारजी गोष्ठीक संचालन केलनि |
12 नवम्बर क’ हम सभ सतनामे साहित्यकार शैलेशजीक  ओत’ सेहो आयोजित गोष्ठीमे  भाग नेने छलहुं |
एक दिन साहित्यिक टीम अमरकंटक गेल | ओत’ एक दिन रहै गेलहुं | जैन मुनि सभक संग एकटा नीक कवि सम्मेलन भेल | हमहूँ ओहिमें सम्मिलित रही |
नीहार जीसं जबलपुर आ सिवनीमे सेहो भेंट भेल |
किछु मास पूर्व एकटा साहित्यकार मित्र कैलाश पाटकरक माध्यमसं नीहार जी सं संम्पर्क भेल | आब पचासी बरखसं बेशीक छथि, स्वाभाविक शारीरिक स्थितिक अधीन छथि |
धर्मेन्द्रजी नवगीत लिखैत छलाह | हुनकासं संपर्क नै अछि |
भरिसक आब ओ नै छथि |
शिव कुमार सिंह जी हास्य-व्यंग्य लिखैत छलाह | हुनकोसं संपर्क नै अछि |
कैलाश पाटकर जी सेहो नीक लिखैत छलाह | किछु मास पूर्व हुनकासं फेस-बुकक माध्यमसं संपर्क भेल |
कोतमा आ यमुना कोलियरीमे काज केनिहार रावजी आ किछु और साहित्यकार सभ सम्पर्कमे छलाह |
कोतमामे हमरा आवासपर एक जनवरी क’ कवि गोष्ठीमे स्थानीय साहित्यकारक अतिरिक्त शहडोलसं प्रख्यात कवि पारस मिश्रजी सेहो एलाह |
22 नवम्बर 2000 क’ शहडोलमे पारस मिश्रजी ओत’ कवि गोष्ठीमे हमहूँ सभ भाग लेलहुं |
1999 मे 14 अगस्तक’ क्षेत्रीय कार्यालय, शहडोलमे आयोजित काव्य गोष्ठीमे भाग लेलहुं | हम प्रस्तुत केने छलहु गीत ‘मैं कभी मन्दिर न जाता...’
5  सितम्बर  2000  क’ आकाशवाणी,शहडोलसं मंजुल वर्माजी फोनपर संपर्क क’ क’ बहुत आनन्दित भेल टेप कएल हमर ओहि गीतक बहुत प्रशंसा केलनि आ कह्लनि जे कोनो काजसं जहिया शहडोल आबी त आकाशवाणी एबाक कष्ट करब, हम ओही दिन अहांक किछु रचना टेप करबाक’ कार्यक्रम लेल राखि लेब |
आदरणीय वर्माजीक उद्गार हमरा आनन्दित केलक | हम अपन कार्यक्रम तेना नै बना सकलहुं, मुदा हुनक अनायास फोन क’ क’
रचनाक प्रति अपन सम्मान व्यक्त करबाक भाव  हमरा सुख दैत रहल अछि | चिन्तक लोकनि कहैत छथि जे किनकहु कोनो काज अथवा कोनो व्यवहार अहाँकें जं नीक लागल अछि तं एहि लेल हुनका प्रत्यक्ष अथवा परोक्ष रूपसं धन्यवाद देब अथवा हुनक प्रशंसा करब सेहो मानवीय धर्म थिक |
2000   मे   22 सितम्बर क’ रातिमे कोतमा कन्या विद्यालयमे कवयित्री सम्मेलनक आयोजन  भेलै | एहिमे डा. राजकुमारी ‘रश्मि’, जया जादवानी, डा. माधुरी शुक्ला आ डा. प्रेमलता नीलमक योगदान उल्लेखनीय आ स्मरणीय रहल |
मैथिली पत्रिका ‘अंतिका’ आ ‘आरम्भ’ अबैत छल |
आरम्भमे हमर निम्नलिखित छोट-छोट किछु कविता छपल |
समकालीन भारतीय साहित्यक मैथिली विशेषांकमे हमर एहि कविताक अनुवाद प्रकाशित भेल :
                  एत’ आबि क’
 
एत’ आबि क’ हम
देखय लागल छी
 
मनुक्खक हड्डी
कोना चिबबैत अछि मनुक्ख
आ मनुक्ख कोना
मनुक्खक शोणित पीबि जाइत अछि
 
हम सोचय लागल छी
कोना चोराओल जा सकैत अछि
सूर्य आ चन्द्रमा
कोना कएल जा सकैत अछि
ग्रह आ नक्षत्रक संग बलात्कार
आ कोना भ’ सकैत अछि
कोनहु स्वर्गक अपहरण |
 
एत’ आबि क’ हम
बूझ’ लागल छी
किए कोनो लोकसं
लोक डेरा जाइत अछि
किए कोनो लोकमे
लोक हेरा जाइत अछि,
 
हम स्वीकार कर’ लागल छी
एकटा चम्मचक महत्व
एकटा हथगोलाक कमाल
अश्रु-गैसक महिमा,
हमहूँ सम्मिलित भ’ जाइत छी
एकटा नव आविष्कारमे –
‘कोना अनका पयरपर
लोक ठाढ़ भ’ सकैत अछि (!)’
महामारी सन डेराउन भेल जा रहलै? मिथिला स पलायन (परदेश कमाएब)
यथार्थ कहब देखाएब त भक्क दिस लागत किने आ कतेक मखान वला नेता, मिथिलाक बुद्धिजीवी समाज त कुतर्क कए बतकुट्टबैल पर उतारू भेल यथार्थ के नुकेबाक चलकपनी करै जाएब? तइयो मिथिला स पलायन के भयाऔन डेराउन इतिहास आ यथार्थ के मुँह झांपल नै हेतै?
मिथिला मे रोजगार लेल छैहे की? रौदी, दाही, बेसी बुझक्करी दाबी, टांगघिच्चा मनोवृति, बंद परल चिनी मिल, पाग मखानक पेटुोसुआ राजनीति आ परदेश कमेबाक बिमारी छोड़ि आरो किछो नै छै? मिथिला समाज कहियो अइ बातक चिंता नै केलक की ओकर धिया पूता सब केना रोजी रोटी कमेतै? आ परदेश कमेबाक बिमारी नव पीढी तक पसरैत गेल?
रोजगार नाम पर मिथिलाक लोक सरकारी योजना तंत्र, सरकारी सेवा, परदेश कमाएब (पलायन) भरोसे सब दिन बैसल रहल आ अपना भाग के दोख दैत हक्कन कनैत रहल. रोजगार के विकल्प सब कहियो ने सोचलक आ नै तकर बेगरता कहियो बुझलक?
मिथिला मे फैक्ट्री चैकरी, स्टार्ट अप, लघु उद्योग लगेबाक गप करब त अपना पैर पर कुरहैड़ मारब सन भऽ गेलै? केकरो लक इ गप बाजू त लोक हंसी उड़ाउत जे हे हिनका नै नोकरी चाकरी भेटलै तैं एना कहै छै त ई परदेश कमाई नै चाहै छै, परदेश कमाएल नै भेलै? एहने टोंटबाजी स लोक के मनोबल आरो तोइड़ दै छै? त एहेन टांगघिच्चा मनोवृति वला मिथिला समाज मे के उद्योग धंधा लगाउत?
पुरना लोक बुढ पुरान सबहक मुँहे सुनल गप जे पहिने मिथिला के बेसी भाग लोक परदेश कमाई लै नै जाइ? बड्ड गरीब लोके सब टा परदेश खटै. लेकिन 1934 के भूइकंप मिथिला के तहस नहस क देलकै. आ गरीबताइ बढ़ैत गेलै आ लोक सब देश परदेश कमाएब खटाएब शुरू केलकै. पहिने मिथिला मे चिनी मिल, खादी भंडार, लोहा कपसिया मे सूत कटैए, रांटी राजनगर सब मे लहाट बनै, बेगूसराय दड़भंगा, सहरसा पूर्णिया सब मे खाद, कागज, चूरा मिल, आरा मिल सब रहै, जइ मे कतेक लोक के रोजी रोटी भेटैत रहै?
आस्ते आस्ते मिथिला मे रोजगार के साधन सब बंद होइत गेल आ लोक सबहक परदेश कमेबाक बिमारी बढ़ैत गेल? एहेन भयाबह जे मिथिला लोक के परदेश कमेने बिना गुजर जाएब मोशकिल भऽ जाइत छै. अहाँ मजदूर छि की हाकिम वा बिजनेस मैन परदेशक मूँह देखै परत यौ बाबू?
दिल्ली, पंजाब, बंगाल, बंबई, साउथ इंडिया, नार्थ इस्ट, यूपी, गुजरात, सब ठाम मिथिला के मजदूर भेटबे टा करत? मिथिलाक इ मजदूर सब केहेन अभिशप्त जिनगी जिबै लेल मजबूर अछि आब इ डेराउन स्थिति स सब परिचित भेल जा रहलै? एहि मजदूर सबहक सुधि के लेतै? केकरा बेगरता छै?
महामारी सन डेराउन भयाबह भेल जा रहलै मिथिला स पलायन. एतुका नेता सब पाग मखान माला के राजनीति आ अपना फायदा दुआरे पटनिया नेता सबहक दलाली करै मे बेहाल टा रहैए? मिथिलाक चुटपुचिया, फोकटिया, मानल नेता सब केकरो बुते चिनी मिल शुरू कराउल नै भेलै आ नै मिथिला मे उद्योग धंधा लेल इ नेता सब कहियो सोचलक? मिथिला समाजक लोक सब सेहो मूइल अछि जे अनके आ सरकार भरोसे बैसल रहल?
मिथिला मे रोजगार के कोनो दुआरा नै छै आ अइ ठाम गामे गाम, मिथिला के घरे घरे पलायन (परदेश कमाएलब) महामारी सन डेराउन भयाबह भेल जा रहलै?
मुन्नाजी- बीहनि कथा
कोखिन
" हम अपन पेट पैंच लगएब,देह नै ने।"
सब स्त्री-पुरूष पेट भरवा आ देह झंपवा खातिर देश-परदेश जा की ने करैए।हम त' घरे में रहि कोखि पोसब आ सुखक सपना पूर करब।
श्रॉक्सी आ रॉड्रिग्स दंपति द्वारा  देल गेल विज्ञापन -"एकटा स्वस्थ कोखिन स्त्री चाही,हमर गर्भधारण आ निवारणक लेल !"
इ देखिते स्मिता मुग्ध भ' गेल छलि। आ ओइ दंपतिक संपर्क में आबि सुखक सपना देखए लागलि।
स्मिता अहां किए उठेलौं एहेन डेग,लोक की कहत हमरा ,अहांकें ? देखै छीयै यशोदा बेन कें।विदेशी सब जहन ओकर घर आबि घुरै छै तहन लोक ओकरा अभच्छक संज्ञा दै छै।आब अहीं कहू जे इएह सुनबा लेल हम गाम छोड़ि सुरत धेलहुं?
नै विशाल,अहां निचैन रहू,हम चिकित्सकीय विधि सं गर्भ राखब,अवैध संबंधे नै।सफल होइते भेटत एक लाख डॉलर, हम सब भ' जएब मालोमाल।
"हम कोखि बेचब,देह नै।"
संतोष कुमार राय 'बटोही' केर (डायरी) 'लव यू टू'
24.04.2007
                     लाइफ मीन्स परेम
आइ हम जामिया मे बैसल इ सोचि रहल छी जे लल्ली केँ हम नहि बुझि पउलियै। ओ शकूरपुर छोड़ि कs किछु नहि जनैत अछि। दुनिया कतs सँ कतs चैल गेलैक अछि, परञ्च ओ अखनो धरि गाम मे डूबल छथि। पहिल परेम ठीके मे लोक नहि भूलि सकैए। पहिल परेम 'ठुमरी' छियैए। जिनगी केँ तमाशा बनौल जाएत छै। इस्कूल मे पढ़ैत ओ सीखलीहि जे हम ओकर पहिल परेम छियैए। ओना तs इ समाजक लेल हजम करनै इजी नहि छै कि किताब मे पढ़ौल चीज प्रैक्टिकल हेवाक चाही। सभ धर्म मे कहल गेल छै कि परेम सभ सँ ऊपर होएत छै, परञ्च इ दैहिक नीक नहि होएत छै। हम तs टुटि गेल रही। लल्ली के पढ़बैत हम ओकरा लेल अपन दिल कहिया हारि गेलहुँ से हमरा नहि बुझल अछि। दिल्ली केँ सरदी मे कुक्कुर जँका कुकुआइत रहि हम ।
दुनिया मे भरम छै -" माला फेरत जग मुआ.....।" दैहिक परेम करनै मतलब तलवार केँ धार पर चलनै बुझू। रसखान अपन रचना 'प्रेम वाटिका' मे परेम के लेल बड़ि रास लिखलकिन्हैं -
"प्रेम प्रेम सब कोउ कहत, प्रेम न जानत कोय।
जो जन जानै प्रेम तो, मरै जगत क्यों रोय।"
 
25.07.2007
             एकटा अनार सौ लोकनि बेमार
नीक लड़की देखला सँ सभ कियो केँ आँखि हुनके पर टिकल रहैत छन्हि। जखन ओ गली सँ निकैल कs इस्कूल दिस जाएत छलीह तँ कनहा-कोतरा सभ केँ आँखि चौंधिया जाएत छलैह। सभ लफंगा  इस्कूल धरि हुनकर पाँछा जाएत छल। इस्कूल केँ छुट्टी केँ समय ठीक दू बजे लफंगा सभ इस्कूल केँ गेट पर आँखि टिकौने रहैत छलाह। इ दैहिक खिंचाव छेलैक। लल्ली इ दृश्य देखि कs फिरिशान छलीह। जेकरा परेमक अ आ नहि बुझल सेहो हुनका पीछा करैत छलन्हि। 
इस्कूल मे आइ फंक्शन छेलैक - 'गीत-नादक आओर नृत्यक'। सभ लड़की घरे सँ सजि-धजि कs गेल छलीह। लल्ली आइ नृत्य लेल अपन तैयारी केने छलीह। ओ ततेक बढ़िया नचलीहि जे मैडम हुनका पहिल स्थान देवाक लेल कनिको पाँछा नहि भेलीह। इस्कूल सँ अबितँहें मातर ओ हमरा फोन केलीह -
" आज हमारा प्रोग्राम बहुत अच्छा रहा। मुझे नृत्य में प्रथम स्थान मिला है। आप बधाई नहीं दोगो ?"
हम बड़ि खुश भेलहुँ अछि। लल्ली हमर जान छलीह। हम हुनका फोने पर कहलियैन्ह - " मैं तुमसे मिलकर बधाई देना चाहता हूँ। तुम कब मिलोगी ?"
" अच्छा ठीक है, अभी मम्मी नीचे आ गयी है। मैं फोन रखती हूँ। आपसे बाद में बात करूंगी,तब बताऊंगी। बाय... आई लव यू।"
"लव यू टू "- मे हम जवाब देलियैन्ह।
14.02.2008
                   वेलेंटाइन द ग्रेट
पार्क में हम बैठल छी। इ खिज़राबाद केँँ अशोका पार्क छियैय। लायंस हॉस्पीटल केँँ बगल वाला पार्क।हमरा नहि बुझल छल जे 'वेलेंटाइन डे' सेहो किछु छियैय। रोज डे, टैडी डे, चॉकलेट डे ....हग डे, प्रॉमिस डे वगैरह किछु छियैय की ? गाम सँ दिल्ली सन शहर मे आयल हम गोबरे छलहुँ। की परेम मनावै लेल स्पेशल दिवस सेहो होएत छै ? हम खुद सँ प्रश्न केलहुँ अछि। मिथिला मे मधु श्रावणी परब तँ होएत छै। परञ्च देशक राजधानी मे इ नवका शब्द हमरा लेल बड़ि राशि रोमांचक छल। जामिया केँ कैंपस मे प्रेमी युगल केँ देखि कs हमरो मोन भयल जे हमहुँ अइ शब्द के भजा कs देखियै।
परेम करवाक लेल दू आदमी चाही। परेम लौकिक आओर पारलौकिक होएत छै। भगवान सँ परेम हमरा एहेन नास्तिक तs नहि कs सकैत अछि। ओहनायोंं भगवान सs परेम दिव्य लोकनि करैत छथि। कालिका मंदिर मे उमड़ल लोकनि तकर आँखिक देखल हाल कहि सकैत अछि। हम तs नरक वाला परेम के लेल बौरायल छी। हम लैला-मजनू जँका परेम नहि कs सकैत छी । 
'परेम न बारी उपजै , परेम न हाट बिकाय....।' परेम केर बिना दुनिया शून्य अछि। मधु श्रावणी मे परेम केर परीक्षा होएत छै। मिसरामी टेमी सँ हाथ केँ दागल जाएत छै। हम बैसल छी। आकाश दिस ताकि रहल छी। आकाश मे मेघ केँ रूइया जँका रूप देखि रहल छी। लल्ली केँ मुँह सन मेघ ; भागि रहल अछि मेघ ; फागुनक  हवा अगिया बेताल भेल छै। 'हवा हूँ हवा हूँ बसंती हवा हूँ' केर गीत गबैत सरसरैत पछुआ हवा। लल्लीक परेम दैहिक नहि छल। नैसर्गिक चोरनुकबा परेम जाहि मे परेमी बगुला बनल रहति छथि।
फोनक रिंग टोन बाजल 'ओ लम्हे....' । हम हबड़हबड़ फोन रिसीव केलहुँ। 'हलो..लो...' ।  इ मिठगर बोली केँ सुनि कs हमर करेज फाटि गेल। हमर फुरा गेल 'अहाँ बिनु सजनी...'। " कैसे हो आप ?" हम अइ प्रश्न केँ सुनि कs तमतमा गेलहुँ , परञ्च दिल पर बंदूक तानि कs आहिस्ता सँ कहलियै , " मैं ठीक हूँ।" मोन तs अपन कब्जा मे छल नहि। आओर की कहियै ! 
इ 'वेलेंटाइन डे' बनेनिहार बुरिबक छलाह। भरि साल चोरनुकबा परेमक गेम खेलाउ आओर माघक जाड़ मे हगलाहा, पदलाहा 'हग डे' , 'किस डे' मनाउ।मिथिला केँ लोक इ नहि मनाउत। लल्ली हमरा सँ लगभग छह महीना बाद गप्प केलीह अछि। कोन  इ बेमारी छियैय से हमरा नहि बुझल। वेलेंटाइन कहियो 'वेलेंटाइन द ग्रेट' नहि भs सकैत अछि।
20.03.2008
               लव लेटर टू गॉड
लल्ली आइ विहंसर मे चाह मे नून डालि देलकै। हुनकर पापा कहलथिन्ह, " बेटा तबीयत ठीक है, न ?" एतेक कहि कs ओ नांगलोई ड्यूटी निकैल गेलथिन्ह । लल्ली अवाक् रहि गेल छलीह। पापा ड्यूटी सँ साँझ मे एलाह  तँ लल्ली केँ माए हुनका सँ पूछलथिहीन, "विहंसर मे की भेल छल ?" 
मूच्छर के हँसि-हँसि कs हालत खराब भs गेलैन्ह। ओ लाहालोट होएत बजलाह अछि , " चाह मे चीनी नहि, नून देने छलीह लल्ली।"
काल्हि जखन साँझ मे हम लल्ली केँ फोन रिसीव नहि केलियैन्ह। तखने सँ हुनकर मोन मनुहैल छेलैन्ह।हुनकर ध्यान हमरे दिस छेलैक। इ 'ओ' परेमिका छलीह ! काल्हि सँ कोनहुँ काज मे हुनका मोन नहि लगैत छलैन्ह। 
ओ आइ हमरा चारि पेजक लिखल किछु कागज पकड़ा देलाथि। हम काँपति ओकरा पेंटक जेबी मे ठुसि देलियै। जखन जे ब्लॉक जाकs ओकरा पढ़ि लेल बैसलहुँ तँ ओइ मे महीन महीन भूकभूकैत आखर मे 'हीर-राँझा' लिखल छलैह । तखन तँ हम नहि बुझलियै, परञ्च अगिला दिन लल्ली फोन केलीह , "हलो ! क्या हुआ ? आप ठीक हैं, न ?"
"हम अकवका के कहलियैन्ह ," क्या ठीक रहूंगा ? अब तो रोग लग गया है।"
इ चिट्ठी छेलैक जकरा आजन्म हम नहि भूलि सकैत छी। लेटर हमरा लेल लिखल छलैह, परञ्च पता मे 'लव लेटर टू गॉड' लिखल छेलैह।
(संतोष कुमार राय 'बटोही' केँँ डायरी 'लव यू टू' केर शेष अंश अगिला अंक मे )
-संतोष कुमार राय 'बटोही', ग्राम - मंगरौना
संतोष कुमार राय 'बटोही'
मंगरौना (धारावाहिक उपन्यास)
(चारिम खेप)
स्वर्गीय उमाकांत राय जी केँ मोन रहन्हि जे गाम मे किछु हेबाक चाही जाहि सँ गामक नाम हुए। ओ चैती दुर्गा पूजा केँ शुरुआत गाम मे केलाथि। कोलकाता सँ मिस्त्री (मूर्तिकार) शंभू पाल आओर हुनकर टीम केँ लौलाथि। अखन जे दुर्गा मंदिर अछि ओही केँ पछबरिया भाग रस्ता केँ बगल मे चैती दुर्गा पूजा शुरू भेल । इ पूजा ' मंगरौना' केँँ इतिहास केँ सभसँ ललितगर  चीज छल।
देश-विदेश केँ लोक मेला देखै लेल अबैत छलाह। नेपाल धरि लोक अबैत छलाह। अइ चैती दुर्गा पूजा मे बड़ि भारी टसमटस रहति छलैह।वॉलंटियर मेला मे सुरक्षा देबा मे तबाह रहति छलाह । नेना-भुटा सभ देर राति धरि दुर्गा स्थान ओगरने रहति छलाह। जहिया सँ मिस्त्री अबैत छलथिन्ह तहिए सँ दुर्गा स्थान मे भीड़ रहति छल।ऐतिहासिक दृष्टि सँ चैती दुर्गा पूजा मंगरौना केँ लेल पैघ चीज छियैय। गामक एकता केँँ सूत्रधार इ पूजा छियैय तँ गामक पार्टिशन के सूत्रधार सेहो इ पूजे आओर मंदिर छियैय। 
गनौली पंचायत मे ब्राह्मण केँ एकछत्र राज्य केँ खतम केनिहार मंगरौना छल। सीताराम झा जी के मुखिया चुनाव मे हरेनिहार मंगरौना छल। स्वर्गीय युगेश्वर राय जी सीताराम मुखिया जी केँ खिलाफ अपन भाई श्री विश्वेश्वर राय जी के चुनाव मे उतारि कs मुखिया चुनाव जीतौलाथि। वर्ण-बेवस्था केँ बीच नीचला जातिक एकता सीताराम झा जी के भारी पड़लन्हि आओर मुखिया केर पद पर सोलकन्ह बैठलाह।
गनौली केर ब्राह्मण केँ विद्वता मे मंगरौना सदैव चुनौती देलाथि। स्वर्गीय कालीचरण राय आओर स्वर्गीय चिरंजीव राय 'व्यासजी' ब्राह्मण केँँ शास्त्रार्थ मे पदा देलथिन्ह। सहुरिया मे अपछ दास केँ चुनौती केँ स्वीकार करैत 'व्यासजी' हुनका चारोनाल चीत केलाथि। मंगरौना मे विद्वता मे कोनहु कमी नहि छल। गामक मान-सम्मान बढ़ाबै मे पूर्वजक बड़ि पैघ भूमिका रहलन्हि अछि। 
'मंगरौनाक कौवो पढ़ल छै' इ अवधारणा विकसित भेल छल। ओ आब किछु कम भेल जा रहल अछि।कारण अछि युवा अपन पथ सँ भटैग गेलाह अछि। भांग, गांजा, दारू वगैरह-वगैरह नशा मे ओ संलिप्त रहति छथि। परिणाम अछि -  गामक इतिहास पर बंट्टाधार लागि रहल अछि। नंग्गे नाचबाक प्रवृत्ति बढ़ि रहल अछि। मंगरौनाक नाक कटि गेल आब। गाम बौरा गेल । गाम अनाथ भs गेल। गाम मे पार्टिशन भs गेल।
"हँ, कहू की केल जाए ?"
" हमर विचार अछि सभ कियो एकरा रोकवाक प्रयास करू।"
" हँ, ठीक कहैत छियैय।"
" राति मे एकटा मिटिंग राखू आओर ओइ मे जे निर्णय होएतै से सभ कियो स्वीकार कs लेबै।"
 "ठीक छै।"
मंदिर विवाद एतेक बढ़ि गेलै जे दुनू पार्टी केँ लोक एक-दोसर केँ मारै लेल उतारू भs गेलाथि। भूमि पूजनक बाद मंदिर निर्माणक काज बान्हक पूरूब शुरू भेल। 2017 मे नवका मंदिर मे प्रतिमा स्थापित केल गेल। विवादक क्रम मे केश-फौदारी भेलै।  एसपी आओर डीएसपी केँ समझ दुनू पार्टी केँ लोक बयान देलथिन्ह। अगिला दिन इ ख़बर अख़बार केँ सुर्खी बनल- 'मंगरौना में मंदिर विवाद में दो पक्षों में झड़प' ।
लंगटू माहटर साहेब के मुइला (हत्या) केँ बाद दोसर बेर अख़बार केँ पन्ना पर ' मंगरौना' केर नाम आयल छलै। गामक कौवा पढ़ल, परञ्च गामक संस्कार जेना बिका गेल छै। ककरो कियो मोजर नहि दैत छथिन्ह। सिनियर-जुनियर माने किछु नहि। सब धान बाईस पसेरी। लंगटू माहटर साहेब केँ हत्या केर फाइल की भेलै से नहि पता। गाम मे इ घटना हेनै नीक नहि छेलै। गामक इज़्ज़त बड़ि बिका गेलै अख़बार मे।
"जम तर केँ जमीन लिखs।"
"नहि लिखब, अहाँ राज मे बसल छी की ?"
" जs नहि लिखबीहि तs चलिऐंह बापक बपौती दकs।
" हमहुँ गामक पाँच हिस्सेदार मे एकटा हिस्सेदार छियैय।"
गाम मे सामंतवाद केँ इएह रूप छेलै। दरवारी बाबा के जमतर करीब छह कट्ठा जमीन छलन्हि से मायादत्त कहति छलन्हि जे लिख दे। एक दिन कामेश्वर बाबा के महिस रोकि देने छलथिन्ह ओ। तब युगेश्वर बाबा केँ पक्ष लेला पर ओ शांत भेलाह। लाठी केँ बल पर दोसरक जमीन लिखौनिहार केँ आब गाम मे कोनहु मोजर नहि छन्हि। सामंतवादक रस्सी जैर गेलै। नवयुवक समाज मे शोषणक बान्ह केँ ढैह देलथिन्ह।
'मंगरौना' सs एकटा वैज्ञानिक सेहो भेलाह अछि -'श्री अरूण राय' । इ छथि गामक मान बढ़ेनिहार।  जखन हम छोट छलहुँ तs ओ पटना सs अबैत छलाह तs हम सभ गणित बढ़वाक लेल हुनका लग जाएत छलहुँ। करीब पाँच फूट केँ गोर-नार वो छथि। नीक छवि केँ लोक छथि जिनका नाम सँ गामक मान-प्रतिष्ठा बढ़ैत छै। इ छथि स्वर्गीय उमाकांत राय जीक ज्येष्ठ पुत्र।
संतोष 2007 जामिया मे दाखिला लेलाथि। जामिया मे बढ़वाक इच्छा केँ जगौलाथि कृष्ण कुमार जी। ओही समय मे एंट्रेंस फॉर्म केर दाम 200 टाका छेलै। दूटा फॉर्म भरलक संतोष । एकटा बी ए हिंदी ऑनर्स केँ आओर दोसर बी ए मास मीडिया केँ। मास मीडिया केँ फॉर्म भरवाक लेल कृष्ण जी टाका देलथिन्ह आओर बी ए हिंदी ऑनर्स लेल ओ स्वयं फॉर्मक टाका देलथिन्ह। मास मीडिया वेटिंग लिस्ट मे हिनकर नाम चलि गेलन्हि। मार्क्स सीट आओर सिर्टिफिकेट छोड़ाबs लेल ओ दरिभंगा आबि गेलाह।
बिहार मे बरसातक समय छेलैह। बाढ़ि आयल छेलैह। किछु दिनक लेल हुनका  लेट भs गेलन्हि। ताबत धरि वेटिंग लिस्ट क्लीयर भs गेलै आओर ओ सातम क्रम पर छलाह परञ्च  चौदह स्थान वाला दाखिला लs लेलाथि। संतोष मुँह ताकैत रैह गेलाह। ओही बीच बीए हिंदी ऑनर्स केर परिणाम आबि गैलै। ओ एंट्रेंस टॉप केलाथि आओर हिंदी विषय सँ जामिया मे दाखिला लेलाथि।
जामिया मिल्लिया इस्लामिया गंगा-यमुना तहज़ीब केँ लेल जानल जाएत छै। संतोष केँ नसीब नीक छलन्हि जे ओ अतेक नीक विश्वविद्यालय सँ पढ़लाक अछि। कियो नहि बुझैत छथिन्ह जे सभ विश्वविद्यालय केँ रंग जामिया जकाँँ हेवाक चाही।ओखला क्षेत्र मे इ संस्थान अबैत छै। देश-विदेश केँ लोक अइ मे पढ़ैत छथि- फ्रांस, फिजी, अफगानिस्तान,  नेपाल, श्रीलंका, मॉरिशस वगैरह। नीक लैब्रेरी, एसी/हीटर लगलाहा रीडिंग रूम, कम्प्युर लैब, सस्ता कैंटीन आदि-आदि जामिया केँ गरीब-गुरबा केँ लेल बनौल गेल अछि।
साल 2007 धरि ओ जामिया सँ जुड़लाहा। तीनटा डिग्री ओ जामिया सँ लेलाह। जामिया हुनका लेल मंदिर साबित भेलन्हि। जिनगी केँ पटरी पर लेबाक लेल मार्गदर्शन होएत छै से इ संस्थान संतोष केँ देलकन्हि अछि। गरीबी प्रतिभा केँ केतक दिन रोकि सकैत अछि ? 
जामिया केँ कैंपस जानवरों केँ मनुख हेवाक लेल शिक्षा दैत छै। परञ्च 2019-20 केँ घटना जामिया केँ लेल आओर अइ संस्थान सँ जुड़ल मनुख केँ लेल बड़ि  दुखद रहलै। मनुख केँ मनुख नहि बुझिनिहार , देशक गंगा-जमुना सन तहज़ीब केँ माटि पलित केनिहार केँ इतिहास माफ़ नहि करतन्हि।
देश बाँटि कs नहि चलतै। देश केँ चलेबाक लेल मनुख चाही। लुच्चा-लफंगा सँ देश नहि चलैत छै। भांग सँ दिमाग पगला जाएत छै। आक-धतुर खा कs महादेव सभ नहि बनि सकैत अछि। देश चलेवाक लेल विख केँ पीबs पड़ैत छै। 
दिल्ली केँ इ दंगा अबै वाला समय मे सभ दोगला सँ सवाल पूछतन्हि जे इ क्याक भेलै । जाहि देश मे महात्मा बुद्ध आओर महावीर जैन सन महापुरुख भेलाह अछि। अहिंसा केँ उपदेश देनिहार हमरे सभहक वंशज छेलाह अछि। ओतs दंगा नीक नहि कहल जा सकैत अछि।
जामिया सँ संतोषे टा केँ जिनगी नहि सुधरलन्हि ।ओत पढ़ि कs लाखो लोकनि आबाद भेलाह अछि। लगैत अछि मनुख हेवाक लेल किछु अलग करs पड़ैत छै। केन्द्रीय विश्वविद्यालय मे पढ़नै केँ अलगे मजा छै। आजुक समय मे एहेन विश्वविद्यालय मे दाखिला लेनै सपना जँका भs गेल छै। सरकार सभ किछु केँ महगा केने जाएत छै। शिक्षा बड़ महग भs गेल छै। गरीब लड़का डाक्टर आओर इंजिनीयरिंग केँ कोर्स नहि कs सकैए। मिड डे मिल गरीब-गुरबा के लेल छियैए। मजदूरो केँँ कनेक पढ़ल-लिखल हेतै तब नs गलत-सलत पर साइन करवा कs ठेकेदार सभ टाका ठकतिन्ह। पूरा देश मे शिक्षा बिकाउ भs गेल छै।
इ छियैए शिक्षा केन्द्र जाहि सँ पढ़ि कs हम सभ पास भेल छी - ' जनता हरि हर दत्त उच्च विद्यालय गौड़गामा '। 1971 मे स्थापित केल गेल छै। तहिया सँ इ संस्थान अइ परोपाटा केँ लोक केँ शिक्षा देलकै। लगभग 20 टा गामक विद्यार्थी अइ संस्थान सँ पढ़ि चुकल अछि आओर पढ़ि रहल अछि। अखन अइ संस्थान मे नवाँ आओर दसवाँ केँ पढ़ै भs रहल छै। मास्टरक अभाव रहितहुँ इ विद्यालय अपन नाम केँ नीचा नहि गिरs देलकै। 1996-97 सँ प्राइवेट मास्टर राखि कs विद्यालय चलि रहल छै। विज्ञान, गणित , अंग्रेजी आओर संस्कृत केँ मास्टर अखनो धरि नहि छै।
 पहिने श्री मोहन मास्टर साहब आओर श्री सियाराम मास्टर साहब विद्यार्थी आओर अन्यान्य मास्टर साहब केँ  सहयोग राशि सँ पढ़बैत छलथिन्ह। फेर मोहन मास्टर साहब के सरकारी उत्क्रमित मध्यविद्यालय मे नौकरी भs गेलन्हि। तs शिवा केँ नवयुवक मो० खालिद  विज्ञान आओर गणित पढ़ाबs लगलथिन्ह।
 अखन बिहार केँ सभ विद्यालय मे मास्टरक अभाव छै। बिहारक शिक्षा-बेवस्था लंगरैत छै, परञ्च बिहार सरकार सुतल छथि। मास्टर केँ बहाली केँ 2017 सँ लटकौने छथि। गौड़गामा उच्च विद्यालय प्राइवेट मास्टर के बदौलत चलि रहल अछि। आब माखन टोल पर उत्क्रमित विद्यालय मे सेहो प्राइवेट मास्टर साहब पढ़ा रहल छथि। विद्यार्थी सभ मिल कs हुनका बीस टाका महीना देतैन्ह। नीक बेवस्था ! सरकार केँ मुँह पर गोबर !
 शिक्षक बहाली लेल नियोजित शिक्षक अभ्यर्थी पटना केँ गर्दनीबाग मे जमल छथि। हुनका पर बिहार सरकार लाठियो बरसौलथि, परञ्च बहाली लेल तारीख-पर-तारीख बढ़ा रहल छथिन्ह। शिक्षा मामला मे बिहार पूरा भारत मे नीचला पायदान पर अछि। नीतीश सरकार केँ अइ सँ कोनहुँ फ़र्क नहि पड़ैत छन्हि। सुतल छथि कान मे तेल डालि कs।
अमीर तs प्राइवेट मे पढ़ा रहल छथि। नीक शिक्षा आओर संपूर्ण शिक्षा नहि भेट रहल छै गरीबक धिया-पुता केँ। गोबरक छाता जकाँ स्तरहीन ट्युशन सेंटर खुजि गेल छै। पढ़बै के लुरि छन्हि नहि भs गेलाह माहटर साहब। गारजन सेहो नहि बुझैत छथिन्ह। बिहार सरकार अखनो धरि अंग्रेजी के अनिवार्य विषय नहि घोषित केलाथि । 
"हलो , मेय आई टॉक टू संतोष रॉय ?"
"या, सर ।"
" आई एम कार्तिकेय , कॉलिंग फ्रॉम ग्लोबल प्लेसमेंट, न्यू देल्ही।"
"या....।"
" सर , एक्च्युअली  आई एम कॉलिंग रिगार्डिंग टीचिंग जॉब इन मल्टिनेशनल एजुकेशनल इंस्ट्युट, इन हांगकांग। डू यू इंटेरेस्टेड सर। यू कैन गेट गुड सैलरी , एचआर , फोर व्हीलर टू ट्रैवेल एंड अदर ऑल फैसिलिटीज यू नीड। वी हैव सेलेक्टेड योर रिज्यूम फॉर दिस फ्रॉम नौकरी डॉट कॉम। यू आर एम एम, बीएड....., आई एम राइट सर ?"
" या...., बट दिस टाइम आई एम बिजी , सो आई एम नॉट इंटरेस्टेड इन योर जॉब। एक्चुअली आई हैव नॉट पासपोर्ट ।
"आफ्टर गेटिंग पासपोर्ट आई'ल कॉल यू लेटर। हैव अ' नाइस डे।"
संतोष केँ नौकरी लेल बड़ि रास फोन अबैत छन्हि, परंच ओ घरमुँहा भs गेल छथि।  दिल्ली केँ नौकरी छोड़लाक बाद हुनकर मोन छन्हि जे अपन डीहडाबर पर रहि कs नौकरी करी, से  पूरा हेतन्हि।बीजेपी 2020 केँ बिहार विधान सभा चुनाव केँ समय अपन चुनावी मेनिफेस्टो मे लिखने छेलाथि जे 19 लाख लोक के रोजगार देबै , से कहिया ? ...बुढ़ारी मे।
 2017 सँ बिहार मे माहटरक बहाली कमला मे डूबकी लगा रहल छै। कतेक शिक्षक अभ्यर्थी बहालीक आस मे परलोक सेहो गेलाह अछि। परंच नीतीश कुमार ठेका आओर होम डिलेवरी रोकवाक लेल फिरिशान छथि। आब पंचायत मे दारू के बन्न करेवाक लेल सीसीटीवी लगतै। मदिरा की की नहि करौत...। बिहारक अर्थ बेवस्था केँ सेहो लूटलक आओर सरकार केँ नग्न नचवाक लेल सेहो फिरिशान केने छथि। 
"आँऐं यौ दारू बन्न भs गेलै , तs की भेलै।"
" किछु नहि, बिहारक अर्थ तंत्र डुबि गेलै आओर पुलिस, प्रशासन, दारू माफिया, गाँजा, भांग बेचनिहार मालामाल भs गेलै।"
" होम डिलेवरी भs रहल छै। मदिरा बन्न नहि भs सकैत अछि। अखनो घर मे दारूबाज हो-हल्ला कैरते अछि। दारू पीब कs छौड़ा सभ तमाशा कैरते अछि। बाबा बाँस गजेरी केँ अड्डा बनल अछि।"
" दारू केँ जीएसटी केँँ उच्च स्लाइव मे डालि कs लाभ हेतै की ? या किछु नहि.... अइ कानून केँ वापिस नहि कs सकैत अछि सरकार की ?"
" हँ, क्याक नहि ? 'पोटा' कानून जँका  दुनू सदन मे अइ कानून केँ वापिस करवाक बिल लैब कs वापिस केल जा सकैत अछि ।"
"दिल्ली सरकार जँका ऊपर सँ आओर टैक्स लगा कs राज्यक खजाना भरि सकैत छी।"
फुदुक्की आओर विक्कू अइ विषय पर बतियात शिवा चौक सँ गाम दिस अबैत छलाह कि देखैत छथिन्ह 'दुर्गा' रस्ता किनारे ओंघराएल छथि।
( धारावाहिक उपन्यास 'मंगरौना' केर  बाकी अंश अगिला खेप मे )


 
-संतोष कुमार राय 'बटोही', ग्राम-मंगरौना, पोस्ट- गोनौली, थाना- अंधराठाढ़ी, जिला- मधुबनी, बिहार-847401. मोबाईल नंबर- 6204644978
        -३४-
कहबी छैक जे भगवानकघरमे देर अछि ,अन्हेर नहि अछि । सएह बात दामोदरक मामलामे भेल । दुनियाँकेँ तँ अहाँ ठकि सकैत छी मुदा अपना आपसँ कोना बाचब? दामोदरक मोन तँ ई बात सदरिकाल कहैत रहैक जे ओ अनीति ओ अन्यायक चौकठिपर ठाढ़ भएबहुतदिनधरि ठहाका नहि पाड़ि सकैत अछि। मुदा लोभ आ लालच आदमीक पतन कराइए कए मानैत अछि। दामोदरक संगे सएह भेलैक । जँ से नहि रहैत तँ ओ सरकारी नौकरी कए शांतिपूर्वक जीवि सकैत छल । लंद-फंद कए मनुक्खक न्यायलयसँ तँ ओ बँचि गेल मुदा भगवानसँ नहि बचि सकल।
दामोदर कुसुमक कार्यालयमे किछु काजसँ गेल रहथि। लौटतीमे कुसुम संग भए गेलखिन। हुनको सरोजिनी नगर मार्केटमे काज रहनि। रवि दिन रहैक। सरोजिनीनगर मार्केटमे चुट्टी ससरबाक जगह नहि रहैक । सभकाज संपन्नकए बिदा छल कि कुसुमक किछु सामान दोकानेमे छुटि गेलैक ।ओ कारसँ नीचा उतरलि आ दोकानदिस बिदा भेले छलीह की बड़ी जोरक आबाज भेल । लागल जेना कोनो बम फुटल हो। दामोदरक कार धू-धू कए जड़ए लागल। कारमे स्वचालितताला लागल छलैक । दामोदरलाख कोशिश केलक जे कारसँ भागी,किछु नहि कए सकल। सभटा गेट जाम भए गेलैक । चारूकात हंगामा भए गेल। पुलिस,फायरब्रिगेड सभ  दौड़ल । मुदा ताबे सभ किछु खतम छल। कार धू-धू कए जरि गेल। सभ किछु खाक भए गेल छल। सौंसे सरोजिनीनगर मार्केटमे  जेना भूकंप भए गेल । लोकसभ जहाँ-तहाँ भागिरहलछल।ककरो नहि बूझल रहैक जे आखिर भेलैक की? केओ किछु,केओ किछु अनुमान लगबैत रहल।
संयोग एहन रहेक जे हम लताक संगे सरोजिनी नगर मार्केटेमे रही मुदा दोसर दिस । चारू दिस  लोककेँ भागैत देखि हमरो उत्सुकता भेलजे आखिर बात की छैक । हमआगाबढ़लहुँ।कनीके दूरपर कुसुम देखेलीह। ओ डरसँ हाँफि रहल छलीह । किछु कहए चाहथि मुदा  बजले नहि होनि। पुलिस चारूकात घेराबंदी कए देलक। हम सभ कहुना कए ओतएसँ निकलि अपन घर वापस अएलहुँ।
एहि दुर्घटनाक बाद दामोदरक घरपर पड़ल छापामे पुलिसकेँ बहुत महत्वपूर्ण जानकारी सभ भेटलैक।
दिल्ली अबैत काल ट्रेनसँ मालतीक अपहरण आओर कनाट प्लेसक गहनाक दोकानक डकैतीसँ जुड़ल फाइल ओकर आल्मीरासँ निकलल।
नीरज द्वार ाआयोजित अपन समाजक बैसारमे भेल हंगामासँ जुड़ल कागजात सेहो ओकरे लगमे छल। एहि फाइल सभसँ ई स्पष्ट भेल जे दामोदर एहि घटना सभमे लिप्त छल। मुदा आब की? आब तँ ओ मरि चुकल छल। ई सभ बात एकटा इतिहास छल।
ज्ञानवर्द्धन कंठ- २ टा बीहनि कथा
१
केकर मौसा छियौ?
    बूढ़ा 'ए टी एम'मे पाइ निकाल' गेलाह।एगो बच्चा पहिनेसँ भीतर रहय।हिनका देखितहि बाजल - 
"मौसा हो? गोर लगै छियो।पाइ इकाले के हौ?लाब', इकाल दै छियो।बोल',पिन...! नअ'..पैसे न हइ 'ए टी एम'मे।न भेलो।ल' धरा अपन कार्ड।" 
बूढ़ा घुरल अबै छलाह।तावत बेटा फोन केलकनि-
 "बाबू हो?पैसा इकाललहू ह'?"
 बूढ़ा बजलाह- "न इकललइ ह'।'ए टी एम'मे पइसे न हइ।" 
बेटा-"एह, मोबाइल पर मैसेज एलो ह'।बीस हजार अखुनते इकल गेलो।" 
आब बूढ़ाक माथा ठनकलनि।रोड पर विलाप करैत जा रहल छथि-
"बौओ रे बौओ! रे हम केकर मौसा छियो रे बौओ!"
२
मैथिलीक पढ़ाइ
-तोहर मातृभाषा?
-कैला?
-बाल-बच्चा कथी बजै छह?
-हिन्दी बोलै हय।
-स्कूलमे कोन भाषामे लिखै-पढ़ै छह?
-कॉन्वेंटमे कथी होइ हइ, अंग्रेजिए चलै हइ।
-कोन गीत सुनै छह?
-ऊ त' बलु भोजपुरिये नीमन लगैय',झमकौआ!
-विद्यापतिक नाम सुनने छहक?
-कैला न?जय हो उगना महादेव!उगना हो मोर कत' गेला....
-मिथिला धाम कत' छैक?
-ले बलैया के!हम सब कहाँ हती?हइ मिथिले धाम नु हइ, अपन जानकी माइ के धाम!इहो कोनो पूछे के बात हइ?
-त' तों मैथिल छह कि नहि?
-छेबे करियइ।
-बंगाली कोन भाषामे लिखै-पढ़ै छैक?
-बंगले नु, और कथी?
-आ मराठी?
-मराठिये।
-आ गुजराती?
-गुजरातिये।
-तोरा मैथिली लिख'-पढ़' अबै छह किने?
-समझ-बोल लै हतियै, महज लिखे-पढ़े न अबैय'।
-से किएक?
-सरकार पढ़े देतइ तब नु?कोनो इस्कुलमे पढ़ाइ होबे देतइ तब नु?
-तों किछु नहि करबहक?
-कथी करियइ?सभ गोरे त' कानमे ठेपी देलही हइ।
डाॅ. किशन कारीगर 
के दर्शक आ के सब कवि? (हास्य कविता)
होइए खूब मैथिली कवि सम्मेलन
तै मे दर्शको स बेसी मंच पर बैसल कवि?
बूझबा मे ने आउत के दर्शक आ के सब कवि?
बानरक हेंज सन अफरजात भेल मैथिली कवि?
औ जी एतेक कहूं कवि भेलैए?
पुछियौ त उनटे मुँह दुसी देत,
छिना झपटी मंचे पर दौगा दौगी
किए मंचदौग्गा बनि गेल मैथिली कवि?
आयोजक सब बड़का पोस्टर छपाउत
चंदा देलक सेहो सब कवि?
दू चारि टा त दर्शको मे स मंच पर चढ़ल
बीच कार्यक्रम उहो सब बनि गेल कवि?
एतेक उपरौंजी आ मंचदौगीय
आन भाषाक समेमलन मे नै देखलियै?
मैथिली आयोजन मे कनिको ने करत लाज,
बूझबा मे ने आउत के दर्शक आ के सब कवि?
कारीगर कविता पढ़ब शुरू केने रहै की?
कनिये काल मे दर्शको मे स दू टा मंच चढल,
हमरा माला पहिरबैत कहलक जल्दी करू हमहू कवि?
आयोजक दिसी तकलहुँ? उहो गुम्हरल कि दर्शक आ कवि?
आशीष अनचिन्हार
दू टा गजल
१
मनोबल मनोरम बना देत पक्का
मनोकामना सभ पुरा देत पक्का
 
नियम ई सदा मोन राखब अहाँ हम
अपेक्षा उपेक्षित बना देत निश्चित
 
कते रोकि रखतै कते दाबि सकतै
बहल नोर दुनियाँ जरा देत पक्का
 
कनी आचरण ठीक रखबै तँ अनुभव
गजल नीक सुंदर कहा देत पक्का
 
कियो आइ पूजा करैए मुदा ओ
विसर्जन कऽ जल्दी भसा देत पक्का
 
सभ पाँतिमे 122-122-122-122 मात्राक्रम अछि (बहरे मुतकारिब मोसम्मन (चारि) मोसम्मन सालिम वा बहरे मुतकारिब सालिम अठरुक्नी)।  
 
 २
दुखमे चाहत मोन हमर
सुखमे बाँटत मोन हमर


अते इयाद लेने जाउ
अतबे राखत मोन हमर


बेर बखतपर भस्मासुर
हमरे मारत मोन हमर


कऽ लिअ छल कपट आ जे से
किछु ने जानत मोन हमर


अपन बूझि अबियौ कहियो
अपने लागत मोन हमर


सभ पाँतिमे 22-22-22-2 मात्राक्रम अछि। दू अलग-अलग लघुकेँ दीर्घ मानबाक छूट लेल गेल अछि। ई बहरे मीर अछि। 
के दर्शक आ के सब कवि? (हास्य कविता)
होइए खूब मैथिली कवि सम्मेलन
तै मे दर्शको स बेसी मंच पर बैसल कवि?
बूझबा मे ने आउत के दर्शक आ के सब कवि?
बानरक हेंज सन अफरजात भेल मैथिली कवि?
औ जी एतेक कहूं कवि भेलैए?
पुछियौ त उनटे मुँह दुसी देत,
छिना झपटी मंचे पर दौगा दौगी
किए मंचदौग्गा बनि गेल मैथिली कवि?
आयोजक सब बड़का पोस्टर छपाउत
चंदा देलक सेहो सब कवि?
दू चारि टा त दर्शको मे स मंच पर चढ़ल
बीच कार्यक्रम उहो सब बनि गेल कवि?
एतेक उपरौंजी आ मंचदौगीय
आन भाषाक समेमलन मे नै देखलियै?
मैथिली आयोजन मे कनिको ने करत लाज,
बूझबा मे ने आउत के दर्शक आ के सब कवि?
कारीगर कविता पढ़ब शुरू केने रहै की?
कनिये काल मे दर्शको मे स दू टा मंच चढल,
हमरा माला पहिरबैत कहलक जल्दी करू हमहू कवि?
आयोजक दिसी तकलहुँ? उहो गुम्हरल कि दर्शक आ कवि?
मनोबल मनोरम बना देत पक्का
मनोकामना सभ पुरा देत पक्का
 
नियम ई सदा मोन राखब अहाँ हम
अपेक्षा उपेक्षित बना देत निश्चित
 
कते रोकि रखतै कते दाबि सकतै
बहल नोर दुनियाँ जरा देत पक्का
 
कनी आचरण ठीक रखबै तँ अनुभव
गजल नीक सुंदर कहा देत पक्का
 
कियो आइ पूजा करैए मुदा ओ
विसर्जन कऽ जल्दी भसा देत पक्का
 
सभ पाँतिमे 122-122-122-122 मात्राक्रम अछि (बहरे मुतकारिब मोसम्मन (चारि) मोसम्मन सालिम वा बहरे मुतकारिब सालिम अठरुक्नी)।  
 
 २
दुखमे चाहत मोन हमर
सुखमे बाँटत मोन हमर


अते इयाद लेने जाउ
अतबे राखत मोन हमर


बेर बखतपर भस्मासुर
हमरे मारत मोन हमर


कऽ लिअ छल कपट आ जे से
किछु ने जानत मोन हमर


अपन बूझि अबियौ कहियो
अपने लागत मोन हमर


अपनेक प्रतिक्रिया आ’ रचनाक प्रतीक्षा अछि। गजेन्द्र ठाकुर नई दिल्ली
1.शोध लेख.
1.विस्मृत कवि- पं. रामजी चौधरी(1878-1952)
जन्म स्थान- ग्राम-रुद्रपुर,थाना-अंधरा-ठाढ़ी,जिला-मधुबनी. मूल-पगुल्बार राजे गोत्र-शाण्डिल्य
वंशावली-
जीवन चौधरी(जन्म स्थान-पंचोभ-दरिभङ्गा)
1801 ई.मे रुद्रपुर आगमन
-दुइ पुत्र--श्री रंगी चौधरी(रुद्रपुरमे जन्म) आ’ श्री कंत चौधरी(रुद्रपुरमे जन्म)
-कंत चौधरीकेँ तीन पुत्र-श्री चुम्मन चौधरी,श्री बुधन चौधरी आ’ श्री रूदन चौधरी
-चुम्मन चौधरीकेँ दुइ पुत्र श्री गोनी चौधरी आ’ श्री पं कवि रामजी चौधरी.


श्री जीवन चौधरी जे कविक वृद्ध-पितामह छलाहतनिकर दोखतरी रुद्रपुरमे रहन्हि,जाहि कारणसँ ओ’ 1801 ई.मे पंचोभ छोड़ि रुद्रपुर बसि गेलाह।
कविजीक पितामह बहुत पैघ गवैय्या रहथिन्ह।हुनकर गायनक मुख्य क्षेत्र युगल सरकार सीतारामक भक्ति गीत होइत छल,तजकर प्रभाव कविजी पर खूब पड़ल।ओ’ अप्पन पौत्रक नाम रामजी एहि कारणसँ रखलन्हि। स्व.कविजी अपन नामक अनुरूप तुलसीकृत श्रीरामचरित मानस कंठस्थ कय गेल छलाह। ओ’ प्रत्येक प्रश्नक उत्तर रामायणक चौपायसँ करैत छलाह। हुनकर जीवनक सभसँ दुःखद घटना छन्हि जे ओ’ तीन विवाह कएल मुदा कोनो पत्नी चारि सालसँ बेशी नहि जीबि सकलखिन्ह।अंतिम विवाह ओ’ 53 वर्षक अवस्थामे कएल ,जे एक पुत्र, जनिकर नाम दुर्गानाथ चौधरी (दुखिया चौधरी)छन्हि,,,,केर जन्मदेलाक 15 दिनक भीतरे स्वर्गवासी भय गेलीह।
कविजी अप्पन जीवनकालमे दरिभङ्गा राजक अंतर्गत जेठ रैय्यतक पद पर कार्यरत छलाह,तथा तेसर पत्नीक मृत्युक उपरांत ओ’ ईहो पद त्यागि कय भगवद भक्तिमे लागि गेलाह। हिनकर एकमात्र प्रकाशित पोथीमे मैथिलीक संगे ब्रजबुलीक कविता सेहो अछि।


























हिनकर एहि कविता सभमे हिनाक पितामहक देल राग बोधक संगहि मिथिलाक महेशवाणी,चैतक ठुमरी आ भजन प्रभाती(परती) सेहो भेटैछ।
2.उपन्यास


1.सहस्रबाढ़नि
- - - - - - - - - - - -


सन~~ 1885 ई.। झिंगुर ठाकुरक घरमे एक बालकक जन्म भेल। एहि वर्षमे कांग्रेस पार्टीक स्थापना बादक समयमे एकटा महत्त्वपूर्ण घटनाक रूपमे वर्णित होमयवला छल। अंग्रेजी राज अपनाकेँ पूर्णरूपसँ स्थापित कए चुकल छल।राजा-रजवाड़ासभ अपनाकेँ अंग्रेजक मित्र बुझवामे गौरवक अनुभव करैत छलाह।शैक्षिक जगतमे कांग्रेस शीघ्रअहि उपद्रवी तत्वक रूपमे प्रचारित भय गेल। मिलाजुलाकेँ कांग्रेसी लोकनि अंग्रेजीराज आ’ भारतीय रजवाड़ा सभक सम्मिलित शासनकेँ स्थायित्व आ’ यथास्थिति निर्माणकर्त्ताक रूपमे स्थान भेटि चुकल छल। कांग्रेस अपन यथास्थितिवादी स्वरूपकेँ बदलबाक हेतु भविष्यमे एकटा आन्दोलनात्मक स्वरूप ग्रहण करयबला छल। संस्क़ृतक रटन्त विद्याक वर्चस्व छल। परंतु सरकारी पद बिना आङ्ल सिखलासँ भेटब असंभव छल। सरकारी पदक तात्पर्य राजा-रजवाड़ाक वसूली कार्यसँ संबंधित आ’ ओतबहि धरि सीमित छल। मुदा किछु समयापरान्त अंग्रेजक किरानीबाबू लोकनि सेहो अस्तित्वमे अयलाह।


तखन बालककेँ संस्क़ृत शिक्षाक मोहसँ दूर राखल गेल। मैथिल परिवारमे अंग्रेजीक प्रवेश प्रायः नहियेक बराबर छल आ’ ताहि कारणसँ अधिकांश परिवार एक पीढ़ी पाछू चलि गेल छल। मुदा झिंगुर बाबू अपन पुत्रक कलिकतियाबाबूकेँ राखि शिक्षाक व्यवस्था कएल। तदुपरांत दरिभङ्गामे एकटा बंगालीबाबू बालककेँ अंग्रेजीक शिक्षा देलखिन्ह। बालक कलित शनैः शनैः अपन चातुर्यसँ मंत्रमुग्ध करबाक कलामे पारंगत भ’ गेलाह। जाहि बालककेँ झिंगुरबाबू अन्यमनस्क पड़ल आ’ मात्र सपनामे हँसैत देखलखिन्ह, तकर बाद ठेहुनिया मारैत, फेर चलैत से आब शिक्षा-दीक्षा प्राप्त क’ रहल छथि। हुनका अखनो मोन पड़ि रहल छलन्हि जे कोना ठेहुनिया दैत काल, नेनाक हाथ आगू नहि बढैक आ’ ओ’ बेंग जेंकाँ पाछू सँ सोझे आगू फाँगि जाइत छलाह। पूरा बेंग जेकाँ-अनायासहि ओ’ मुस्कुरा उठलाह। पत्नी पूछि देलखिन्ह जे कोन बात पर मुस्कुरेलहुँ, तँ पहिने तँ ना-नुकुर केलन्हि फेर सभटा गप कहि देलखिन्ह। तखनतँ गप पर गप निकलय लागल।
“एक दिन कलितकेँ देखलहुँ जे ठेहुनियाँ मारने आगू जा’ रहल छथि। आँगनसँ बाहर भेला पर जतय अंकर-पाथर देखल ततय ठेहुन उठा कय, मात्र हाथ आ’ पैर पर आगू बढ़य लगलाह” , पत्नीकेँ मोन पड़लन्हि।
“एक दिन हम देखलहुँ जे ओ’ देबालकेँ पकड़ि कय खिड़की पर ठाढ़ हेबाक प्रयासमे छथि। हमरो की फूड़ल जे चलू आइ छोड़ि दैत छियन्हि। स्वयम प्रयास करताह। दू बेर प्रयासमे ऊपर जाइत-जाइत देवालकेँ पकड़ने-पकड़ने कोच पर खसि गेलाह। हाथ पहुँचबे नहि करन्हि। फेर तेसर बेर जेना कूदि गेलाह आ’ हाथ खिड़की पर पहुँचि गेलन्हि आ’ ठाढ़ भ’ गेलाह” , झिंगुर बाबूकेँ एकाएक यादि पड़लन्हि।
“एक दिन हम ओहिना एक-दू बाजि रहल छलहुँ। हम बजलहुँ एक तँ ई बजलाह, हूँ। फेर हम बजलहुँ दू तँ ई बजलाह, ऊ। तखन हमरा लागल जे ई तँ हमर नकल उतारि रहल छथि”।
“ एक दिन खेत परसँ एलहुँ आ’ नहा-सोना भोजन कय खखसि रहल छलहुँ। अहाहा’ केलहुँ तँ लागल जेना कलित सेहो अहाहा’ केलथि। घूरि कय देखलहुँ तँ ओ’ गेंदसँ बैसि कय खेला रहल छलाह। दोसर बेर खखसलहुँ तँ पुनः ई खखसलाह। हम कहलहुँ किछु नहि, ई हमर नकल कय रहल छथि। दलान पर सभ क्यो हँसय लागल। फेर तँ जे आबय, कलित ऊहुहूँ, तँ जवाबमे ईहो ऊहूहूँ दोसरे तरीकासँ कहथि। उम्र कतेक हेतन्हि, नौ-वा दस महिना”।
“ हम जे सुनेलहुँ ताहि समय कतेक वयस होयतन्हि, छ’ आ’ कि सात मास”। पत्नी सासु-ससुर वा बाहरी सदस्य नहि रहला पर सोझे-‘गप सुनलहुँ’ वा’ ई करू वा’ ओ’ करू बजैत छलीह। मुदा सासु- ससुरक सोझाँ तृतीया पुरुषमे-सुनैत छथिन्ह, फलना कहैत छलैक-। आ’ फेर झिंगुर बाबू की कम छलाह. ओहो ओहिना गीताक काजक लेल काजक अनुकरणमे तृतीया पुरुषमे जवाब देथि। मुदा एकांतमे फेर सभ ठीक। पुनः मुस्कुरा उठलाह झिंगुर बाबू, ई प्रण मोने-मोन लेलथि जे कलितकेँ एहि जंजालसँ मुक्त करेतथि, ओहो तँ बूझताह जे पिता कोनो पुरान-धुरान लोक छथि। पनी पुनः पुछलथिन्ह जे आब कोन बात पर मुस्की छूटल। मुदा एहि बेर झिंगुर कन्नी काटि गेलाह। मुस्की दैत दलान दिशि निकलि गेलाह, ओतय किछु गोटे अखड़ाहाक रख-रखाबक बात क’ रहल छलाह। भोरहाकातक अखड़ाहाक गपे किछु आर छल। भोरे-भोर सभ तुरियाक बच्चा सभ, जवान सभ पहुँचि जाइत छल। एकदम गद्दा सन अखड़ाहा, माटि कय कोड़ि आ’ चूरि कय बनायल। बालक कलितकेँ छोड़ि सभ बच्चा ओतय पहुँचैत छल। झिंगुर बाबू कचोट केलन्हि तँ आन लोक सभ कहलखिन्ह जे से की कहैत छी। अहाँ हुनका कोनो उद्देश्यक प्राप्ति हेतु अपनासँ दूर रखने छी, तँ एहिमे कचोट कथीक। एकौरसँ ठाकुर परिवार मात्र एक घर मेंहथ आयल आ’ आब ओहिसँ पाँचटा परिवार भ’ गेल अछि। डकही माँछक हिस्सामे एकटा टोलक बराबरी ठकुरपट्टीकेँ भेट गेल छैक। कलितक तुरियाक बच्चाकेँ ल’ कय आठटा परिवार अछि ठकुरपट्टीमे। अखनेसँ बच्चा सभकेँ मान्यता द’ देल गेल छैक। तखने एकौरसँ एकटा समदी एलाह आ’ भोजपत्रमे तिरहुतामे लिखल संदेश देलखिन्ह। झिंगुर बाबू अँगनासँ लोटा आ’ एक डोल पानि हुनका देलखिन्ह आ’ पत्र पढ़य लगलाह। प्रायः कोनो उपनयनक हकार छलन्हि। ‘परतापुरक सभागाछी देखि कय जायब’ , ई आदेशपूर्ण आग्रह झिंगुर बाबू समादीकेँ देलखिन्ह, एकटा पूर्वजसँ मूल-गोत्रक माध्यमसँ जुड़ल दियादक प्रति अनायासहि एकत्वक प्रेरणा भेलन्हि। फेर आँगन जाय पत्र पढ़ब प्रारंभ कएल।
॥श्रीः॥
स्वस्ति हरिवदराध्यश्रीमस्तु झिंगुर ठाकुर पितृचरण कमलेषु इतः श्री गुलाबस्य कोटिशः प्रणामाः संतु। शतम~ कुशलम। आगाँ समाचार जे हमर सुपुत्र श्री गड़ेस आ’ चन्द्रमोहनक उपनयन संस्कारक समाचार सुनबैत हर्षित छी। अहाँक प्रपितामह आ’ हमर प्रपितामह संगहि पढ़लथि। अपन गोत्रीयक समाचार लैत-दैत रहबाक निर्देश हमर पितामह देने गेल छलाह। हर्षक वा’ शोकक कोनो घटना हमरा गामसँ अहाँक गाम आ’ अहाँक गामसँ हमरा गाम नहि अयने अशोचक विचार नहि करबासँ भविष्यक अनिष्टक डर अछि। संप्रति अपने पाँचो ठाकुर गुरुजनक तुल्य पाँच पांडवक समान समारोहमे आबि कृतार्थ करी। अहींकेँ अपन ज्येष्ठ पुत्रक आचार्य बनेबाक विचार कएने छी। परतापुरक सभागछीक पंचकोशीमे अपने सभ गेल छी, तेँ बहुत रास लोक गप-शपक लालायित सेहो छथि। अगला महीनाक प्रथम सोमकेँ जौँ आबि जाइ तँ सभ कार्य निरन्तर चलैत रहत। बुधसँ प्रायः प्रारम्भिक कार्य सभ शुरु भ’ जायत। इति शुभम~।
बलान धारक कातमे परतापुरक चतरल-चतरल गाछ सभ आ’ तकर नीचाँ सभागछी। बलानक धार खूब गहींर आ’ पूर्ण शांत। ई तँ बादमे हिमालयसँ कोनो पैघ गाछ बलानमे खसल आ’ हायाघाट लग सोझ रहलाक बदला टेढ़ भ’ एकर धारकेँ रोकि देलक आ’ एकटा नव धार कमलाक उत्पत्ति भेल। बलान झंझारपुर दिशि आ’ कमला मेंहथ , गढ़िया आ’ नरुआर दिशि। बलान गहींर आ’ शांत, रेतक कतहु पता नहि; मुदा कमला फेनिल, विनाशकारी। बाढ़िक संग रेत कमला आनय लगलीह। ग्रीष्म ऋतुमे बलान पूर्वे रूप जेकाँ रहैत छथि, बिना नावक पार केनाइ कठिन, किंतु कमलामहारानीकेँ पैरे लोक पार करैत रहथि। सभटा सभागछीक चतरल गाछ बाढ़िक प्रकोपमे सुखा गेल। चारूदिश रेत आ’ सभागाछी उपटि गेल। चलि गेल सभटा वैभव सौराठ। मुदा झिंगुर बाबूक कालमे परतेपुरक ध्रुवसँ पंचकोशी नापल जाइत छल, से बादहुमे परम्परारूपमे रहल।
कलित दरिभङ्गासँ परसू आबि जयताह,,,, , तखन हुनका ल’ कय एकौर जायब। बेचारे बहुत दिन तपस्या कयलन्हि। एहि बेर मामा गाम, दीदीगाम सभ ठाम घुमा देबन्हि। सभकेँ मोन लागल छैक।


+++++++++++++++++++++++++++++++++++++++++++++++++++++
पिता-पुत्र एकौर पहुँचलाह। ई गाम कोनो तरहेँ आन जेँकाँ नहीं लगलन्हि। जेना जमघट लगला पर शास्त्रार्थक परम्परा रहल अछि, तहिना विद्वतमण्डलीमे विभिन्न विषय पर चर्चा होबय लागल। चर्चामे अंग्रेजी शासन आ’ भारतवासीक सैन्य अभियान रहल। मँगरूबाबू लाल कोट पहिरि कय कतेक लड़ाई लड़ल छलाह। 1867-68क अबीसीनिया युद्धमे सर चार्ल्स नेपियरक संग कोनाकेँ अभियानमे ओ’ गेल छलाह, तकर वर्णन विस्तृतरूपमे देबय लगलाह मँगरूबाबू। द्वितीय अफगान-युद्धमे कोना समयक अभावमे सेनाकेँ लालक बदला मलिछह वर्दी लगबय पड़्लैक तकर वर्णन सेहो देलन्हि। यैह वर्दी बादमे खाकीरंगक रूपमे प्रसिद्ध भय गेल। एनफील्ड रायफालक खिस्सा जे 1857क स्वतंत्रता संग्राममे परिणत भेल केर बदलामे बेश नमगर स्नाइडर रायफल जे 1887मे देल गेल। मँगरू बाबू कांग्रेसक चर्चा सेहो केलन्हि।ओम्हर झिंगुर बाबू भोज-भातक फेहरिस्ट आ’ एस्टीमेट बनबय लगलाह। कलित सेहो अपन तुरियाक विद्यार्थी सभक संग मगन भय गेलाह। ओहि भीड़मे राजे गामक फन्नू बाबू सेहो आयल छलाह। एकौरमे हुनकर बहिन-बहनोइ रहैत छलखिन्ह। ताहि द्वारे एतय एनाइ-गेनाइ ओ’ किछु बेशी करैत छलाह। कलितकेँ एहिसँ पहिने ओ’ नहीं देखने रहथि। अनायासहि उत्सुकता भेलन्हि आ’ कलितक विषयमे पूछ्पाछ केलन्हि। ई जानि कि कलित झिंगुरबाबूक सुपुत्र छथि, क्षणहिमे झिंगुरबाबू लग घुसकि कय चलि गेलाह। वार्त्तालाप क्रममे झिंगुर बाबू सँ ईहो पता चललन्हि जे जमीन्दारीक पर्मनेंट सेटलमेंटक बाद दरिभङ्गा राजकेँ वसूलीक हेतु परगनाक आधारपर मिथिला क्षेत्रक वसूलीक हेतु अधिकार प्राप्त भेलाक बाद कलित कटिहारमे वसूलीक कार्यक हेतु जयताह। एम्हर फारसी आ’ अंग्रेजीक शिक्षा कलित पूरा क’ लेने छलाह। विवाहक संबंधमे पता चललजे फन्नू बाबू अपन बचियाक हेतु योग्य वरक ताकमे छथि। तखन विचार भेल जे परतापुरक सभागाछीमे अगिला महिनामे फन्नू बाबू आबथि आ’ झिंगुर बाबूकें आतिथ्यक अवसर भेटन्हि। मुदा बीचहिमे दियाद सभ झिंगुर बाबूकँ तेनाने घेरलकन्हि जे कलितक विवाह फन्नू बाबूक बचियासँ थीक करैत आ’ भराममे सिद्धांत करेनहि गाम पहुँचलाह। ड’रो होइन्हि जे कनियाँ ने कहीं रपटा दय देथिन्ह। मुदा विवहक बात सुनितहि, कनियाँ खुशीसँ बताहि जेकाँ भय गेलीह। पिछला चारि दिनसँ जतेक गुनधुनी लागल रहन्हि सभटा खतम भ’ गेलन्हि।
--------------------------------------------------------------------------------------
पैरे किंवा कटही गाड़ी यैह छल यातायातक साधन। महफा सेहो बेश नक्काशी बला आ’ भरिगर। वर महफा पर आ’ बरियातीमे जे युवा रहथि से पैरे आ’ जे कनेक उमरिगर रहथि से कटही गाड़ी पर विदा भेलाह। संगमे सेवकक लश्कर। दरबज्जा पर स्वागत भेलन्हि। हजाम पैर धोलकन्हि, पुनः इत्र-सेंट, फूल, नाश्ता। गप्प सरक्का। शास्त्रर्थ आ’ चुटक्का। अँगनामे परिछनि आ’ विधि-व्यवहार तँ दलान पर गप्पक फूहारि। बीच-बीचमे क्यो आबि कय कहीं जाथि जे गहना कतय छैक। घोघट के’ देथिन्ह। घोघटाही नूआ नहीं भेटि रहल अछि। एहिसँ विवाहक क्रम आ’ प्रगतिक विषयमे बरियाती लोकनिकेँ सेहो पता चलैत छलन्हि। एवम् प्रकारे आँगन आ’ दरबज्जा दुनू ठाम विवाहक कार्यक्रम भोरक पाँच बज्वए तक चलैत रहल। वर आ’ कनियाक हाथमे ब्रह्मचारी डोरी बान्हि देल गेल, जे चारि दिन धरि रहल। तकरा बाद विवाह पूर्ण भेल। विदाइक दिन’ तका कय झिंगुर बाबू पठेलखिन्ह आ’ कलित अपन गाम आ’ कलित अपन गाम आबि गेलाह। कटिहार जयबाक तैयारी भेल। अश्रुपूरित नेत्रसँ माय आ’ ग्रामीणसँ विदा लेलाक बाद कलित अपन रोजगार पर विदा भेलाह।
+ + +


कोशीक विभीषिकासँ त्रस्त क्षेत्र होइत कटिहार पहुँचि कय कलित अप्पन काजमे शीघ्रहि पारंगत भय गेलाह। काजक अधिकता भेलापर अपन पितियौत भाय आ’ भातिजकेँ सेहो बजा लेलथिन्ह। एहि क्षेत्रक लोकक बीचमे बहुत थोरबेक दिनमे अपन प्रतिष्ठा बढ़ा लेलथि कलित। एहि क्षेत्रक लोकक बीचमे जमीन्दारीक परमानेंट सेटलमेन्टक विषयमे पुराण अनुभव बहुत खराब छल। वसूली पदाधिकारीक भ्रष्ट तरीका सभकेँ कलित बदलि देलखिन्ह। मुदा कालक गालनमे किछु आरे छल। कलितक द्विरागमनक पहिनहि हुनकर माय गुजरि गेलखिन्ह। बड्ड रास सौख-मनोरथ लेने चलि गेलीह माय। कखनो कलितकेँ कहैत छलखिन्ह जे तोरा कनियाँसँ खूब झगड़ा करबौक तखन देखबौक जे तूँ हमर पक्ष लैत छँह कि कनियाक।
झिंगुर बाबू सेहो अन्यमनस्क रहय लगलाह। कलित कहबो केलखिन्ह जे सँगहि चलू, मुदा भरि जन्म जतय रहलाह ओहि ठामकेँ छोड़थु कोना।
तेसर साल कलितक द्विरागमन भेलन्हि आ|तकरा बादे ओ| निश्चिंत भ| सकलाह। जाइत-जाइत कलितकेँ कहैत गेलखिन्ह जे तोँ तँ बेशीकाल गामसँ बाहरे रहलह। हमरा सभहक सेवा तँ ई बुचिया केलक। अपन बहिनक भार आब तोहिँ उठाबह। हमारा सोचने छलहुँ जे एकर विवाह दान करबाइये कय निश्चिंत हैब। मुदा तोहर माय हमरा तोड़ि देलन्हि। आब तूँ अपना जोगर भइये गेल छह। पाँच बरखक बेटा रहैत छैक तखनो लोक केँ लोक कहैत छैक जे अहाँ केँ कोन बातक चिंता अछि, पाँच बरखक बेटा अछि। तूँ तँ आब पढ़ि लिखि कय अपन जीवन यापन करैत छह। फेर पुतोहुकेँ सेहो बुचियाक हाथ पकड़ा कय एहि लोकसँ छुट्टी लेलन्हि झिँगुर बाबू। कलित हुनका एतेक हड़बड़ीमे कहियो नहि देखने छलथिन्ह।स्थिर, शांतचित्त आ| फलक चिंता केनिहार किसान सेहो अपन जीवन-संगीक संग छुटलाक बाद अधीर भ| गेल।


+ + + +


कलितकेँ कटिहार अयलाक बादो एकेटा चिंता लागल रहैत छलन्हि। से छल बुचियाक विवाह। पिताक रहैत ओ’ कोनो परेशानीसँ चिंतित नहि भेल छलाह। मुदा हुनका गेलाक बाद आब लोकोकेँ देखेबाक छलन्हि जे क्यो ई नहि कहय जे बापक गेलाक बाद बहिन पर ध्यान नहि देलन्हि कलित। पिताक बरखी तक विवाहक प्रश्न उठेबो कोना करितथि। मुदा समय बितबामे कतेक देरी लगैत छैक। पूरा गामक बारहो वर्णक भोज कय, कलित बुचियाक विवाहक हेतु वर ताकयमे लागि गेलाह। परतापुरक सभागाछीमे गेलाह मुदा कोनो वर पसिन्न नहि पड़लन्हि जे बुचियाक हेतु सुयोग्य होय। पन्द्रह दिनक छुट्टी बेकार गेलन्हि। पुनः कटिहार पहुँचि गेलाह। कार्यक क्रममे गिद्धौर,बाढ़ इत्यादि गंगाक दक्षिण दिशक मैथिल ब्राह्मण परिवार सभसँ सेहो परिचय भेलन्हि। ओहिसँ हुनका बाढ़क एकटा लड़काक विषयमे पता चललन्हि जे गिदद्धौर स्टेटमे कार्य कय रहल छलाह।
चोट्टहि ओ’ लड़कासँ भेँट करबाक हेतु गिद्धौर पहुँचि गेलाह। बालक अत्यंत दिव्य छलाह। पता लय बाढ़ पहुँचि कय बालकक पितासँ गप केलन्हि। पंचकोशीक कथा कतबा दिनक बाद बाढ़क क्षेत्रमे आयल छल से एकरा काटब मुश्किल छल। सभटा गपशप कय पुनः भराममे सिद्धांत करेने मेहथ पहुँचलाह। बूढ़- पुरान जे क्यो सुनलन्हि से आश्चर्यचकित रहि गेलाह। बढ़य पूत पिताक धरमे- झिंगुर बाबू जेना कलितक सिद्धांत करेनहि पहुँचल छलाह तहिना कलित केलन्हि, वाह...। कथा ओनातँ दूरगर भेलन्हि, मुदा कलित स्वयम् नेनेसँ दूरदेशक बाशी छलाह, ताहि द्वारे हुनका सभचीजक अनुभव छलन्हि , यैह सोचि सभ संतोष कएलक। पूरा टोल विवाहक तैयारीमे लागि गेल। बुचियाकेँ कोनो दिक्कत नहि होएतैक। सर्वगुण संपन्न अछि बुचिया। गीत-नाद लियऽ आ’कि सराय-कटोरा, दसो हजार महादेव सुगढ़ पातर-पातर छनहिमे बना दैत अछि। जाहि घरमे जायत तकरा चमका देत।
विवाह विधि-विधानसँ संपन्न भय गेल। वरपक्ष संगहि द्विरागमनक प्रस्ताव राखलन्हि, मुदा कलित तैयार नहि भेलाह, तखन बुचियाक हाथक छाप लऽ कय वरपक्ष केँ जाय पड़लन्हि। कलितक पत्नी छलीह पूर्ण शुद्धा। बुचियासँ बहिनापा छलन्हि। बुचियो भौजी-भौजी कहैत नहि थकैत छलीह। तेसर साल द्विरागमनक दिन भेलैक। बुचियाक संग जे खबासनी गेल छलीह से आबि कय गंगा आ’ गंगा पारक दृश्यक वर्णन करय लगलीह तँ भाउजक आँखिसँ दहो-बहो नोर चुबय लागलन्हि। कलितसँ कतेक बेर पुछलथिन्ह जे ई बाढ़ छैक कतय। समयक सँग सभ किछु सामान्य भाय जाइत अछि। बुचिया जखन एक-दू बेर एलथि-गेलथि तखन भाउज आरो निश्चिंत भय गेलीह। एवम् क्रमे कलित पुनः एकाकी भय गेलाह। सन् चौंतीसक भूकम्पमे महादेव पोखरि पर पत्नी आ’ दुहु पुत्री आऽ
एकटा पुत्रक संग बितायल रातिक बाद परिवार सहित किछु दिनका बाद कटिहार गेलाह। कारण छल महीना भरि चलल छोट-छोट भूकंपक तरंग। मुदा पत्नीकेँ घरक पीड़ा सतबय लगलन्हि। घरतँ भूकम्पमे ढहि गेल छलन्हि, से कलित भूमिक ओहि टुकड़ाकेँ छोड़ि फुलवरीक कातमे नव घरक निर्माण केलन्हि। अपन पुरान डीह अपन दियादकेँ दऽ एहि नबका डीह पर घरहट कएल। तकरा बाद एकटा पुत्र एवम् एकटा पुत्रीक प्राप्ति आओर भेलन्हि। पुनः एकटा पारिवारिक चक्रक प्रारंभ भय गेल। समय बितैत कतेक काल लगैत अछि। अपन बचिया सभ सेहो आब विवाह योग्य लागय लगलन्हि। अपन बच्चातँ सदिखन बच्चे लगैत छैक मुदा तँ की। पहिल बचियाक विवाह कछबी आऽ दोसरक खरख करेलखिन्ह। कछबीक परिवार सेहो राज-दरबारक कर्मचारी छलाह। घोड़ा, महफा, चास-बास....। मुदा बच्चा होयबाक क्रममे कलितक प्रथम पुत्रीक देहांत भय गेलन्हि मुदा ननकिरबी बचि गेल आऽ ओ’ मातृके मे रहय लागल। मुदा ओहो पाँचे वर्षक होयत कि एक दिन पेटमे दर्दक शिकायत भेलैक आऽ ओहो भगवानक घर मायक सेवामे चलि गेल।कलित जीवन आ’ मृत्युक एहि संग्रामकेँ देखैत रहलाह। कहियो गाममे हैजाक प्रकोप पड़य लागल तँ कहियो प्लेग आ’ कि की ? एक गोटाकेँ लोक जरा कय आबय तँ दोसर गोटाक मृत्युक समाचार भेटय। मुदा कलितक परिवार अक्षुण्ण रहलन्हि।


कलितक कटिहारमे पदोन्नत्ति आ’ प्रतिष्ठा बढ़ैत रहलन्हि। भातिज सभ पूर्वरूपेण ओतय रहैत छलाह। दुहू पुत्र केजरीवाल हाई स्कूल, झंझारपुरममे पढ़य लागल छलथिन्ह। कालक मंथर गतिमे कखनो काल गति आबि जाइत अछि। अपन तेसर पुत्रीक विवाह तमुरिया लग आमारूपी गाममे करबाय कलित जेना निश्चिंत भय गेलाह। अपन पैघ पुत्रक विवाह करेलन्हि, आऽ छोट पुत्रक अकादमिक प्रतिभाक प्रति निश्चिंत भेलाह। मुदा छोट पुत्रक अंधविश्वाशी होयबामे सेहो हुनका कोनो संदेह नहि छलन्हि। कारण एक दिन हल्ला उठलैक, जे घनगर चन्ना-गाछीमे, जतय दिनोमे अन्हार रहैत छैक, कोनो गाछक नीचा चाटी उठैत छैक, तखन हुनकर ई पुत्र चाटी उठाबय ओतय पहुँचि गेलन्हि। से जखन आठम वर्गमे विज्ञान वा कला चुनबाक बेर अयलैक, तखन पुत्रक विज्ञान विषय लेबाक निर्णयमे हाँमेहाँ मिला देलखिन्ह कलित बाबू। कतेक गोटे कहलथिन्ह जे सत्यनारायण बाबू आ’ के-के साइंस लय फैल कए गेलाह, बादमे पुनः आर्ट्स विषय लेबय परलन्हि। मुदा नन्द नहि मानलथि। साइंसोमे गणित लेलन्हि। कलित सोचलथि जे विज्ञान विषय पढ़ि अदृश्यक प्रति स्नेहमे नन्दक रुचि कम हेतन्हि। पता नहि किएक एकर बाद कलित निश्चिंत जेकाँ भय गेलाह। कटिहारसँ एक बेर आयले रहथि कि भोरमे नित्यक्रियासँ निवृत्त भय कलित हाथ मटियाबय लेल चिकनी माटिक ढ़ेर दिशि बढ़ि रहल छलाह कि पता नहि कि भेलन्हि, हाथक लोटा दूर फेंका गेलन्हि। ओ’ नीचाँ खसि पड़लाह। कनिया दौड़ल अयलीह, मुदा जीवनक खेल एक बेर भेटैछ आ’ एक्के बेर चलियो जाइछ।नन्द पिताक मृत्युक साक्षी छलाह। मृत्युक ई प्रकार हुनका लेल सर्वथा नवीन आ’ सर्वथा रहस्यमयी छल। अदृश्यक शक्ति विज्ञानक सर्वोच्चताकेँ नन्दक जीवनमे दबाबय लागल।
++++++++++++++++++++++++++++++++++++++++++++++++++++++++


वृत्तक गोलाकार आकृति केंद्रक परिधिमे घुमैत एकटा चक्र पूरा केलक। अदृश्य केंद्रक फाँसमे फँसल।
नन्द अपन यशोदा मैयाक छत्रछायामे बढ़य लगलाह, उम्रोमे आ’ पढ़ाइयोमे। अप्पन शिक्षक लोकनिक प्रिय पात्र भय गेलाह नन्द। हुनकर प्रैक्टिकलक कॉपीक साफ-सुथरा रूपक चर्चा सर्वत्र शिकक्षहु वर्गमे होमय लागल। फूल-सन अक्षर हुनकर शारीरिक सौन्दर्यसँ मेल खाइत छल।
एहि बीच एकटा आर घटना घटित भेल। यशोदा मैय्याक दुहु पुत्र भगवत्ती घरक सोझाँमे नीचाँमे सुतल छलाह। भोरमे माय देखलन्हि जे गहुमन साँप चारि टुकरा भेल पड़ल अछि आ’ बिज्जी माथ लग ठाढ़ पहरा दय रहल अछि। प्रायः बिज्जीक मारि पड़लैक गहुमनकेँ आ’ दुहु पुत्र सुरक्षित रहलन्हि यशोदा मैयाक। नन्द एहि घटनाक स्मृतिक संग आगू बढ़य लगलाह।
बीचमे बँटवारा भेल। घरारी सभ, निकहा खेत सभ सभटा दू-दू टुकड़ा होमय लागल। बाहरी लोक सभ कहैत छल, जे दुनू भायक संग अन्याय भय रहल अछि। स्कॉलरशिप प्राप्त कय नन्द आर.के.कॉलेज मधुबनीमे अंतर-स्नातक विज्ञान(गणित)मे नामांकन लेलथि। शुरूमे गणित बुझबामे दिक्कत भेलन्हि तँ रटय लगलाह। गणितकेँ रटबाक बुद्धि ई सोचिकेँ लगेलथि जे बादमे लोक ई नहि कहय, जे की सोचि कय विज्ञानक चयन कएल। मुदा किछु दिनका बाद रटैत क्रममे बुझबामे सेहो आबय लगलैन्ह। गामक फुटबॉलक मैदानक स्मृतिये शेष रहलन्हि, खेलेबाक अवसरे नहि भेटन्हि। गणितक शिक्षक तीन सय प्रश्नक सेट परीक्षाक पहिने दैत छलखिन्ह आ’ कहैत छलखिन्ह जे, जे क्यो साठि प्रतिशत प्रश्नक सही-सही उत्तर बना लेताह, ओ’ प्रथम श्रेणीमे निश्चित रूपसँ उत्तीर्ण होयताह। नन्द सत्तरि प्रतिशत प्रश्नक उत्तर तैयार कय शिक्षककेँ देखा देलखिन्ह। आशानुरूप बादमे परीक्षाक परिणाम अयला पर प्रथम श्रेणी भेटलन्हि। 1959 इंजीनियरिंगमे नामांकनक हेतु आवेदन दय देलखिन्ह। अंकक आधार पर सर्वोच्च अंक अयला उत्तर मुजफ्फरपुर इंस्टीट्यूट ऑफ टेक्नॉलोजीमे नामांकन लय लेलथि। ओहि समय मात्र सिविल इंजीनियरिंग शाखाक पढ़ाई ओहि संस्थानमे होइत छलैक, से ओहि शाखामे नामांकन लय धोती-कुर्त्ता पहिरि कय पहुँचि गेलाह।दीक्षित साहेब वर्कशॉपक मशीन देखाय कहलखिन्ह, जे एहिमे धोती फँसि जायत, से फुलपैंट आ∙ शर्ट पहिरि कय आऊ। दू टा फुलपैन्ट आ∙ शर्ट कीनय पड़लन्हि नन्दकेँ। कपड़ा कीनि सियबितथि तँ ढ़ेर दिन लागि जयतन्हि से रेडीमेड कीनय पड़लन्हि। मुदा गाम जाथितँ बिदेसरे स्थानमे फुलपैन्ट-शर्ट बदलि कय धोती कुर्त्ता पहिरि लैत छलाह। कहियो गाम फुलपैंट पहिरि कय नहि गेल छलाह। सन् 1959 सँ 1963 धरि इंजीनियरिंगक पढ़ाई चललन्हि आ’ तखन बिहार सरकारमे इंजीनियरिंग असिसटेंन्ट आ’ एक सालक बाद 1964 सँ सहायक अभियन्ताक रूपमे बहाली भेलन्हि। इंजीनियरिंग पढ़ाई विशेष खर्च बला छल से एहि शर्त्तनामाक संग विवाह भेलन्हि जे पढ़ाइक खर्चा ससुर उठेथिन्ह। गर्मी तातिलक एक मास आ’ दुर्गापूजाक पंद्रह दिनक छुट्टीक पाइ ससुर काटि लैत छलथिन्ह। जौँ सासुरक लोक कहियो ई उपराग दैत छलैन्ह, जे हमही सभ इंजीनियरिंग करबेलहुँ अछि, तँ नन्द सेहो हँसि कय उपर्युक्त बातक खुलासा कय दैत छलखिन्ह। वृत्तक परिधि जेना पैघ भेल जा रहल छल। कालक परिधि पहिने पूर्ण चक्र पूरा कएलक आ’ आब परिधिक विस्तार शुरु भय गेल। दुःख-सुख आ’ उत्थान-पतनक खिस्सा। स्वतंत्रता दिवसक दिनक उमंग, झंडा ल’कय स्कूलक बच्चाक संग 15 अगस्त 1947 केँ घुमैत छलाह। कांग्रेसक भक्ति संगमे रहलन्हि। मुदा 1962क चीनी आक्रमणक बाद भारतीयसेनाक पाछू हटबाक दुःस्वप्न वायुसेनाक उपयोग नहि करबाक भारतक आश्चर्यजनक निर्णयक बादक मनःस्थिति छल पलायनक,हारिक । ऑल इंडिया रेडियोक घोषणा जे हमर सेना गर्वसँ पाछू हटि रहल अछि-सुनि नन्दक हृदय रुकि सन जाइन्ह। से जखन 1965क युद्धक बेर इंजीनियरक भर्त्ती सेनामे कैप्टनक रूपमे शुरु भेल तखन नन्द आ’ साहा साहब आवेदन दय देलखिन्ह। साहा साहेबक कनियाँतँ कानय लगलीह आ’ साहा साहेबकेँ रुकि जाय पड़लन्हि। नन्दक पत्नी एको बेर प्रतिरोध नहि कएल। मुदा ओजनमे छँटा गेलाह नन्द। मसोसि कय रहि गेलाह। तकर बाद जे शरीर घटेबाक सूर चढ़लन्हि, से बढ़िते गेलन्हि। एकेटा सपना छलन्हि-गाममे कोठाक घर। से सभटा सर्वे सभक नक्शा ऊपर कय घरक कुर्सी देलन्हि जे सड़कमे घरक कोनो भाग नहि जाय। मकानक डिजाइनक मात्र आधे भाग पूरा भय सकलन्हि। जतय-जतय ट्रांसफर होइन्ह एकटा नव अनुभव भेटन्हि।ओहि समय कनियाँकेँ तृतीय पुरुषक रूपमे संबोधित करबाक प्रचलन छलैक, मुदा नन्द द्वितीय पुरुषमे संबोधन शुरु केलन्हि। एकर आलोचना होयबाक बदला गाममे आनो लोक सभ ई संबोधन अपना घरमे शुरु कए देलन्हि। डेहरी-ऑन-सोनमे विकास कार्यमे ग्रामीण आदिवासीक पूर्ण सहयोग भेटलन्हि। कहियो पाइ देखि कय अंतरात्मा नहि डिगलन्हि। जी-जानसँ जीप जीप उठा कय अपन कार्यकेँ पूर्ण करथि। कखनो जीप तेज होइन्हतँ यादि पड़न्हि जे कोनो बच्चा ने पिचा जाइ।मुदा कहियो कोनो दुर्घटना नहि भेल। गामक सभ जातिक लोककेँ कतहु ने कतहु मस्टरे रॉल पर नोकरी देलन्हि। स्थानीय लोककेँ सेहो नोकरी करबाक हेतु प्रोत्साहित करैत छलाह। स्थानीय गरीब आदिवासी नन्दकेँ देवता बुझैत छलाह। एतहि दमाक पहिल बेर अटैक भेलन्हि नन्द पर। स्थानीय वैद्य दिन-राति एक कय जंगलसँ बीटी आनि कय देलकन्हि। दमाक इलाज एलोपैथियोमे नहि अछि, मुदा एहि बूटीक एकमात्र खोराकी सँ अगिला कतेक साल तक नन्द दमासँ दूर रहलाह। सँगी सभ भोलेनाथ नाम राखि देलथिन्ह। कतेक कमाइ-धमाइक गुर सभ सिखेबाक प्रयास सेहो केलन्हि। मुदा ग्रामीण-जनक लाचारीकेँ ततेक ल’ग सँ देखने छलाह नन्द, जे एहि सभ गप्प दिशि ध्यानो नहि जाइत छलन्हि। ताहुमे गरीबीक बादो जे आपकता स्थानीय जनसँ भेटैत छलन्हि, तकरा बाद?
एहि बीच एक पुत्रीक प्राप्ति सेहो भेलन्हि। दोसर बेर पुत्रक प्राप्ति भेलन्हि। पुत्री मामा गाममे जन्म लेलथिन्ह आ’ पुत्र अपन गाममे। बच्चा सभक स्थितप्रज्ञ भाव, फेर हँसबफेर ठेहुनिया,---। बच्चाक बढ़बाक प्रक्रियाक दर्शन ओहिना अछि, जेना विश्वक निर्माण ओ’ ओकर चेतनाक विकास।हुनकर भातिजक देहांत नेनेमे भेलाक बाद एहि दुनू बच्चाक प्रति स्थितप्रज्ञताक भाव, न्हि सुखमे सुखी नहि दु:खमे दुखीक अवतरण भेल नन्दमे। नन्द दिल्ली कोनो ट्रेनिंगमे गेल छलाह।एक राति सपना देखलखिन्ह, जे नवीन हुनकर गामक फूसक ओसारा पर बैसल छथि।ओ’ नेना जकरासँ नन्दकेँ बड्ड आपकता छलन्हि, उठि कय खेलाइ लेल जाइत अछि। कनेक कालक बाद पेटमे दर्दक शिकाइत करैत अछि। सभ क्यो जमा भय जाइत छथि।बूढ़-पुरान अपन-अपन नुस्खा देबय लगैत छथि।मुदा कनिये कालक बाद बच्चाक मृत्यु भ’ जाइत अछि। नन्दक आँखि खुजि गेलन्हि।हुनका अपन बड़की बहिनक बचियाक मोन पड़लन्हि। एहने घटना छल ओहो।बचियाकेँ क्यो बूढ़ी पेट पर हाथ दय देने छल, आ’ ओ’ कनेक कालक बाद संयोगवश पेट दर्दसँ काल कवलित भय गेल छलीह। नन्दकेँ अदृश्य, भूत-प्रेत, राकश आ’ डाइन जोगिन पर असीम विश्वास छलन्हि। ई सभ सोचिते ओ’ जोर-जोरसँ कानय लगलाह। संगी सभ हड़बड़ा कय उठैत जाइत गेलाह। जखन सभ समाचार ज्ञात होइ गेलन्हि त’ किछु गोटे कहलखिन्ह, जे भातिजक अउरदा बढ़ि गेल। नन्दक मुँह लटकल देखि कय, क्यो-क्यो हुनक अभियंताक वैज्ञानिक दृष्टिकोणकेँ मोन पाड़य कहलकन्हि। मुदा नन्दकेँ बोल-भरोस क्यो नहो दय सकलाह। नन्द ट्रेनिंग छोड़ि कय सपनेक गप पर गाम विदा ब’ गेलाह। तेसर दिन गाम पहुँचलाह, तँ भैयाकेँ केस कटेने देखि कय सशंकित भय गेलाह। गामक सीमांतेसँ जे क्यो भेटन्हि से कनेक दु:खी स्वरमे गप करन्हि।आँगन पहुँचलाह तँ माय जोर-जोरसँ कानय लगलीह।सपनाक सभ्टा गप सत्य बुझेलन्हि, अक्षरसः सत्य। भातिज हुनका केश कटाबय हेतु सही समय पर बजा लेलखिन्ह। नवीनक फोटोक पाँछामे अंग्रेजीमे ओकर जन्मक आ’ मृत्युक तिथिक संग ओकर तोतरायल बोलीमे काका-कका कहबाक बात फाउंटेन पेनक सियाहीसँ नन्द लिखलन्हि। कोठा घरकेँ बनयबाक पहिनहि ओ’ चल गेलाह, गेलाक बादो मुदा स्वप्नमे काकाकेँ नहकेशक दिन मुदा बजा कय।


पुत्रीक जन्मक बाद कोठाक घरो बननाय शुरु भय गेलन्हि। पुत्री जखन पैघ भेलन्हि, तँ यादि करबाक क्रममे कहैत छलीह, जे कुर्सी पड़बाक लेल जे खधाइ खुनल गेल छल से बड्ड गँहीर छल।मुदा पिता यादि पाड़लखिन्ह जे काका अहाँकेँ हाथसँ पकड़ि कय खधाइमे पात सभ साफ करबाक लेल नीचाँ दैत छलाह, तखन खधाइ बहुत गँहीर कोना भेल। पुत्री बा’ केर कोरामे एकर समाधानक हेतु पहुँचि जाइत छलीह, जे खधाइतँ बहुत गँहीर बुझाइत छल , तखन ईहो बात सही जे काका हाथेसँ खधाइमे उतारि दैत छलाह। नन्दक माय बच्चा सभक बा’ भय गेलीह।नन्दक पुत्रकेँ बा’ नन्दक नन्द कहैत छलीह। कखनो गोपाल तँ कखनो राजकुमार, ओकर हँसी, औँठिया कारी घनगर केश। बा’क कोठाक घर बनि गेलन्हि तँ पेटक दर्द सेहो शुरु भेलन्हि। मुदा नन्द एहि बेर अपन घरक पेटक दर्दक दू टा मृत्युकेँ अदृश्यक निर्देशपर होइत देखलाक उत्तर मायकेँ इलाजक हेतु कैक ठाम एलोपैथिक डाक्टरक ल’ग पैघ-पैघ शहरमे लय गेलाह। डायगनोस भेलन्हि कैंसर नामक दु:खदायी रोग। एहि बीमारीक इलाज रोगोसँ बेशी दुःखदायी छल। रेडियमसँ ट्यूमरकेँ जरेनाइ। बा’ टूटि गेलीह। पटनेमे मृत्यु भय गेलन्हि। ओतहि दाह संस्कार गंगा-तट पर भेलन्हि, कारण ओतय मान्यता छल जे गंगा तट पर गायक बोली जतेक धरि सुनाइ पड़ैत अछि, ततेक दूर मगहक क्षेत्र नहि मानल जायत। तदंतर श्राद्ध कर्म गाममे भेलन्हि। बा’ चलि गेलीह नन्दक द्वितीय पुत्रक जन्मक पहिनहि। मुदा बा’क चर्चाघरमे होइते रहल। बा’ केर फोटो बा’ केर नाति सभक प्रेरणा श्रोत बनल रहल। जे सपेताक गाछ बा केर श्राधमे उसरगल गेल छल, तकर आम हुनकर नाति-नातिन नहि खाइत छलन्हि।जे आम खसैत छल से बाबाक सारा पर राखि देल जाइत छल।गोदान आ’ वैतरणी पार करेबाक विधिमे जे गायकेँ दागल गेलैक तकरा देखि बा’ केर दुहु पुत्र प्रण लेलन्हि जे आब ई काज भविष्यमे कहियो नहि केल जायत। बा’ अपन धैर्यसँ मरैत काल तक अपन परिवारकेँ पुनः अपन पूर्व प्रतिष्ठा आ’ सरस्वतीक भक्तक रूपमे प्रतिष्ठित करबामे सक्षम भेलीह। मरैत काल बुचिया सेहो बाढ़सँ अपन भौजीकेँ भेंट करय लेल अयलीह।दुनू ननदि आ’ भौजी पुरान-पुरान गप सपमे अपना- अपनाकेँ बिसरबैत गेलीह। भौजी भय गेल छलीह बच्चा सभक बा’ आ’ ननदि भय गेल छलीह बच्चा सभक बुढ़िया दीदी। बुढिया दीदीक खिस्सा बच्चा सभक मध्य बड्ड लोकप्रिय भय गेल छल। बृहत्यकथाक खिस्सा सन नमगर- कैक रातिमे खतम होयबला। खिस्सा सुनबाक क्रममे एक बच्चा सुति जाइत छल, फेर ओहिसँ पैघ बच्चा आ’ सभसँ पाँछाँ सभसँ पैघ बच्चा सुति जाइत छल।अगिला राति मारि शुरु, सभसँ पैघ बच्चा कहन्हि, जे जतयसँ खतम केलहुँ ततयसँ शुरु करू, ई सभ पहिने सुति गेलथितँ ई सभ अपन जानथि। मुदा बुढ़ियो दीदी कम नहि छलीह। अपन खिस्सा कनेक आओर आगूसँ शुरू करैत छलीह।जखन सभसँ पैघ बच्चा कहय, जे एकर पहिनेक खिस्सा हम कहाँ सुनलहुँ तँ बुढ़िया दीदी कहथिन्ह, जे हम बताहि जेकाँ खिस्सा कहिते रहि गेलहुँ आ’ अहूँ सुति गेल छलहुँ।तखन हम खिस्सा कहब बन्द कए देलहुँ।तखन निर्णय भेल जे जतयसँ सभसँ छोट बच्चा चाहैत अछि, ततहिसँ खिस्सा शुरु कएल जाय।


बड़काकोला बला खेतमे नन्द बोरिंग गरबेलन्हि, जे पानिक हेतु ललायल ई बाध सिंचित भय जाय।मुदा कतेको दिनका परिश्रमक बाद ई पता चलल जे नीचाँमे पानिक अभाव छल। लेयर नहि भेटबाक कारणसँ पाइप खेतेमे लागल रहल, आ’ सुखा गेल।बच्चा सभक हेतु ई खेत बोरिंग बला खेतक नामसँ प्रसिद्ध भेल।बादमे सरकारी बोरिंग गाममे लगबाक घोषना भेल, मुदा नन्दक भैयाकेँ पता चललन्हि, जे ई बोरिंग ओहि पानि विहीन बाधमे नहि गरायत, वरन् ओहि बाधमे गरायत जाहिमे बारहोमास पानि लागल रहैत अछि। किछु गोटेकेँ ल’क’ पटना पहुँचि, मुख्यमंत्रीकेँ आवेदन देलन्हि। तखन जा कय ओहि सुखायल बाधक जीर्णोद्धार भेल। सात हाथक उज्जर अंग्रेज इंजीनियर कोन-कोन मशीन ल’कय आयल आ’ दुइये दिनमे बोरिंग गारि कय चलि गेल। मुदा बादमे क्यो कहलन्हि जे ओ’ अमेरिकन छल आ’ कारण सेहो देलन्हि जे सभटा उज्जर लोक अंग्रेज होय से जरूरी नहि।फेर कमला बलानक दुनु कात छहरक निर्माण भेल। किछु दिन तक ठीक रहल, मुदा किछु दिनका बाद हाल ई भेल जे दुनु छहरक बीचमे बालु भरैत गेल, जतेक छहरकेँ ऊँच करू ततेक कम। झंझारपुर पुलक नीचाँ तक बालू भरि गेल। कनियो पानि आबय तँपानि खतराक चेन्हसँ पार आ’ फाटकसँ बाहा बाटे पानि पोखरि-खेतकेँ डुबा दैत छल। जे खेत बहुत ऊँच आ’ दू पाइक मोलक छल से नीक भ’ गेल आ’ निकहा खेतमे खेती बन्द भय गेल। दुनू छहरक बीचक बलुआही जमीनमे तीन-तीन बेर रोपनी करय पड़ैत छल। लोककेँ आब परोर आ’ अल्हुआक खेती एहि बलुआही जमीनमे शुरू करय पड़ल। डकही पोखरिक चारू कातक बढ़मोतरमे छिटुआ धान करय पड़ल, कारण रोपनी महग भय गेल। पूर्णाहा बाध पानिसँ भरल रहैत छल। कोठिया-मेहथक बीचमे भोरहा छल-गँहीर पट्टी- प्रायः कोशीक कोनो पुरनका छिटकल धार। मुदा अखुनका कोशीक भौगोलिक दूरीक कारण एहि पर संदेह करनिहारक संख्या सेहो बेश। एहि भोरहा कातमे मेहथक आ’ कोठियाक संघर्षक खिस्सा....पछिमा-भुमिहार टोलक एकटा आन्हर बूढ़क करतब। बूढ़केँ सभ बान्हि कय रखलकन्हि,जे ओ’ मारि करय नहि पहुँचि जाथि।मुदा केबाड़ी तोड़ि आ’ बड़का बाँसमे फरसा-भाला लगा कय पहुँचि गेलाह लड़बाक हेतु।सवा मोन चूड़ि कोठियामे फूटल ओहि मारिमे। आ’ मारि कोन गप पर..सूगरक सीराक हेतु।......एकटा आर कथा-बूढ़ा काकाक झठहाक कथा, सभटा बानर सभ डरक लेल कलम-गाछी छोड़ि पड़ा गेल छल। आइ काल्हिक छौरा सभकेँ देखियौक, झठहा कियो मारि कय देखाबय जे जोमक फुनगीकेँ छू लय। सभटा अखराहा लोक सभ जोति लेलक तखन शरीर कोना बनैत जयतन्हि।


नन्दक डेरा पर बुढ़िया दीदी एक बेर बाढ़सँ अपन बेटाकेँ ल’ कय अयलीह, बेटाक नोकरीक लेल। बाढ़क लाइ केर स्वाद सभ बच्चा सभ बुढ़िया दीदीक पटना आकि गाम अयले पर चिखैत जाइत छल।जमीन्दारी प्रथाक समाप्तिक बाद नौकरीक चलती भय गेल छल आ’ दिक्कत सेहो ताहिमे सरकारी नोकरीक। जयराम नौआ तखनने कहैत छथि, जे नन्द सभ जातिकेँ सरकारी नोकरी देलखिन्ह, मुदा नौआ-ठाकुर टा बचि गेल। से नन्द नहितँ हुनकर बेटेसँ अपन बेटाक लेल नोकरी माँगताह। सभकेँ नोकरी भेटलैक मुदा बुढ़िया दीदीक बेटाकेँ नोकरी नहि भेटलैक।किछु समय-साल सेहो बदलल नहितँ पहिनेतँ लोक नोकरी करैयो नहीं चहैत छल। पुबाइ टोलक गुलाब झा कहैत छलाह,जे नोकरीक माने भेल नहि करी, आ’ करीतँ की पाबी-वेतन माने बिना तन आ’ तनखा माने तनकेँ खा।


बुढ़िया दीदीक आनल लाइ आ’ कतेक राति धरि चलय बला खिस्सा। गाम घरमे कखनो काल शुरु भय गेल आन आन प्राकारांतरक खिस्सा, इनार, पोखरि,करीन,बाहा,खत्ता,गाछी- पोखरिक बीच, आ’ एहि सभक हेतु होबय बला छोट-मोट झगरा-झाँटि आ’ कि रमन-चमनक मध्य नन्दक नन्द सभ बढ़य लगलाह।
नन्द अपन बच्चा सभकेँ गामसँ दूर नहि कयलन्हि। गर्मी तातिल, होली आ’ दशहरा, तीन बेर कमसँ कम साल भरिमे समस्त परिवार गाममे जयबेटा करैत छल। बच्चा सभ आम खयबाक हेतु दीदीक गाम जाइत छल। पैरे-पैरे दूर-दूर धरि, कहियो कमलाक रेतक बीच तँ कहियोआमक गाछीक मध्य चलैत चलबाक अनुभवे किछु भिन्न छल। आमक मासमे रात्रिक माछ-भातक आमक कलममे बनभोज,खुरचनसँ आमक खोइचा हटयबाक अनुभव, ती-ती- ‘जकरे नाम लाल छड़ी’ –सतघरिया खेलेबाक अनुभव,संठीमे आगि लगा कय धुँआ निकालबाक अनुभव आ’कि काँच आममे चून लगाकय खयबाक उपरांत ओकर मीठ भ’ जयबाक अनुभव हो; ई सभ अनुभव आइ काल्हिक बच्चाकेँ कोना भेटतैक यावत ओकरा सभकेँ गाम एनाइ जेनाइ नहि करायब। नन्द तँ एकबेर अपन जमायकेँ कहनहियो रहथि जे आगाँक सात जन्म शर दिशि घुरि कय नहीं आयब।


सन् 1975क पटनाक बाढ़िक समय नन्द गंगाक उत्तर गंगा पुल परियोजनामे आबि गेल छलाह। नन्द दुइ पुत्र आ’ एक पुत्रीक संग अपन परिवार चला रहल छलाह।तीनू बच्चा स्कूलमे पढ़ाइ-लिखाइ करैत जाइत छलाह। तखन ककरा भुझल छलैक जे ई सन् 1975 नन्द आ’ हुनकर बच्चा सभक जीवनक एकटा विभाजन रेखा बनत आ’ जीवनक धारकेँ बदलि देत।


---------------------------------------------------------------------------------------------------------








आरुणिक वृत्तांतक सारांश यैह अछि,जे हुनक जन्मक समय हुनकर पिताकेँ क्यो कहीं देलकन्हि, जे बचिया भेल अछि। दू-तीन दिन धरि हुनका दिमागमे छलन्हि जे बेटिये भेल अछि। छठिहारिक एक दिन पहिने हुनका पता चललन्हि जे बेटा भेल अछि। एहि अनिश्चितताक उपरांत यैह सिद्ध भेल, जे यावत सत्यक जे रूप बूझल अछि ,सैह तावत धरि सत्य रहत। सत्यक विभिन्न रूप , जे असत्यतँ नहीं अछि तकरे प्रतिकीर्तिक रूपमे आरुणिक व्यक्तित्वक प्रादुर्भाव भेलैक। जन्मेसँ एहि आभासित सत्यक विभिन्न रूपक साक्षी रहलाह आरुणि। आरुणिक जन्मक पहिनहि बा’ केर देहांत भ’ गेलन्हि। बादो मे जखन-जखन बा’ केर चर्चा अबैत छल, आरुणि ध्यानसँ सुनैत छलाह,आ’ अपन जिज्ञासा बढबैत छलाह। एवम क्रमे बा’ हुनकर जीवनक अंग भ’ गेलीह। बा’ हुनकर जन्मक पहिनहि सँ शरीररूपे नहीं छलीह, मुदा हुनकर अवस्थिति एहि घरमे सदिधन छलन्हि।
-----------------------------------------------------------------------------------------------------------
आरुणिक कथा आ’ नन्दक कथा आ’ नन्दक कथाक बीचक तारतम्य पहिने तँ नहीं बुझि पड़ि रहल छल। मुदा प्रकृतिक संगहि आरुणि सेहो अपन प्रतिभा देखाबय लगलाह। मनुष्यक प्रवृत्तिये होइछ समानता आ’ तुलना करबाक, साम्य आ’ वैषम्यक समालोचना आ’ विवेचनमे कतेक गोटे अपन जिनगी बिता दैत छथि। आरुणि आ’ नन्दक बीच सेहो अनायासहि साम्य देखल जा’ सकैत अछि। दुहु गोटेक ऊपरी प्रतिभा आ’ तथाकथित वैचारिक मतभेदाक रहितहु, जे मूल व्यक्तित्वक साम्य होइत छैक, से दुनू गोटेमे वर्त्तमान अछि। एअहन सन बुझना जाइत छल।
भार्तीय मध्य वर्गक बच्चाक लालन-पालन आ’ पोषण, जाहि आशाओ’ आकांक्षा सँ होइत अछि, तकर अपवाद आरुणि नहीं छलाह। जेना सभ माता-पिता अपन नेनाक छोटो छोट बातमे प्रतिभाक छप देखैत छथि,तहिना आरुणिक माता-पिता विशेष कय पिता, आरुणिक व्यक्तित्वमे विशेष प्रतिभा देखय लगलाह।
------------------------------------------------------------------------------------------------------------
आरुणि केँ खूब स्वप्नसभ अबैत छलन्हि। तहिना दाँत सेहो सूतलमे कटकटाइत छलन्हि। सपनामे नीक आ’ अधलाह दुनू प्रकारक तत्त्व रहैत छलन्हि, मुदा डराओन तत्त्व विशेष रहैत छलन्हि। बहुत दिन तक आरुणि एहि प्रयासमे रहथि, जे कोना कय सपना आ’ कि दुःस्वप्न अयनाइ बन्द भय जायत। बीच रातिमे ओ’ घामे-पसीने भय जाइत रहथि, आ’ जखन निन्न खुजनि त’ देखथि जे माता-पिता पंखा होँकि रहल छथि। सभसँ पहिने ककर जन्म भेल, आ’ तकर पहिने ककर, आ’ सभकेँ भगवान बनओलन्हि तँ भगवानकेँ के बनोलकन्हि। ई सभ सोचि-सोचि कय आरुणि चिंतित भय जाइत छलाह। रातिमे स्वप्नमे हुनका होइत छलन्हि, जे इनाररूपी प्रकृतिमे ओ’ गामक छतपर घूमि रहल छथि। फेर ओ’ छतक कातमे जाय लगैत छथि। फेर जेना पोखरिक कछेर अछि, तहिना छतक काते कात बिन इच्छेक जाइत रहैत छथि, फेर चाहैत छथि, जे कातसँ हटि कय बीच छतपर आबि जाइ। किंतु इनार रूपी प्रकृतिक गुरुत्वमे ओ’ खिचाइत चलि जाइत छथि। आ’ खसि जाइत छथि। अनायासहि निन्न खुजैत छन्हि तँ खुशी आ’ दुःख दुनू प्रकारक भावना मोनमे अबैत छन्हि। खुशी एहि बातक जे स्वप्ने छल ई, यथर्थ नहि। दुःख एहि बातक जे फेर ने कतहु एहि प्रकारक दःस्वप्न फेर आबय। एहि बीच आरुणि कखन निन्न अबैत अछि आ’ कखन स्वप्न, एहि सभ पर जेना शोध करय लगलाह। फेर अगिला दिन मोन पाड़थि, जे नौ बजे धरि जागल छलहुँ, दसो बजे यावत जागले छलहुँ, तखन कखन सुतलहुँ। फेर किछुए दिनमे ओ’ अपना मोनके बहटारि लेलन्हि, जे जौँ हुनका ई यादि पड़ि जाइन्हि जे निन्न कखन आयल, तखन तँ ओ’जागले रही जयताह। हुनकर नाम कतेक बेर बदलल गेल। पुरातन ग्रंथ सभक अध्ययन नंद एहि हेतु कएलन्हि। फेर हुनक पढ़ाइ-लिखाइक कार्य शुरु भेलन्हि। श्री गणेशजीक अंकुश लिखनाइ सिखाओल गेल आरुणिकेँ, आ’ एहि आकृतिक संग गौरीशंकरक अभर्थना-सिद्धरस्तु।
“साते भवतु सुप्रीता देवी शिखर वासिनी उग्रेन तपसा लब्धो यया पशुपतिः पतिः। सिद्धिः साध्ये सतामस्तु प्रसादांतस्य धूर्जटेः जाह्णवीफेनलेखेव यन्यूधि शशिनः कला॥“


पशुपतिः पतिः कहीं आरुणि खूब हँसथि। एहिसँ हुनकर तोतरेनाइ सेहो समाप्त भय गेलन्हि। एक सँ सय तकक पाठमे आरुणिकेँ पशुपतिःपतिः बला तारतम्य यादि पड़ैत छलन्हि। दस सँ उन्नैस आ’ फेर बीस सँ उनतीस। नन्दक छोट पुत्र आरुणि शुरुअहिसँ नन्दक आशा आ’ आकांक्षाक प्रतीक बनय लागल छलाह। एकर किछु कारण सेहो छलैक । एकसँ सय धरि लिखब नन्द हुनका सिखा रहल छलाह।नन्द हुनका एकसँ दस धरि लिखनाइ आ’ बजनाइ सिखेलखिन्ह आ’ एगारहसँ आँगाँ सेहो सिखाबय लागलखिन्ह ।पुनः ई सिचि कय जे बालक पर एतेक बोझ लदनाइ ठीक नहीं अछि ओ’ रुकि गेलाह। परंतु बालककेँ एगारहसँ बीस, फेर एक्कैससँ तीस जयबा धरि,एहि बातक पता भ’ गेलन्हि जे ई तँ एक सँ दस तकक पुनरावृत्ति मात्र छैक। ओ’ एकर औचित्यक अपन पितासँ चर्चा के देलन्हि,तँ पिता हुनका एकसँ सय तक लिखबाक चुनौति दय देलखिन्ह। बालक से लिखि कय जखन देखा देलखिन्ह, तकरा बाद प्रत्येक शब्दकेँ कोन नाम देल जाय तकर समस्या आयल। नन्द एगारह,एक्कैस,उन्नासी आ’ नबासीक विशेष रूपसँ चर्चा केलन्हि। माँ जखन आधा घंटाक प्रगतिक समीक्षाक हेतु अएलीह, तखन हुनका पता चललन्हि जे पाठ्यक्रमतँ पिता-पुत्रक बीच पूर्ण भ’ चुकल अछि। पिता गदगद भय गेलाह आ’ माँ एहि घटनाक चर्चा बहुत कम गोटेसँ केलन्हि, जे कतहु ककरो नजरि नहीं लागि जाय। एहने-एहन ढेर उदाहरण पिताक हृदयमे पुत्रक कोनो गलती नहीं केनहारक छवि अंकित करबामे सक्षम भ’ गेल। --------------------------------------------------------------------------------------------------------


आरिणिकेँ अप्पन पुरना बात सभकेँ यादि रखबाक धुनि जेकाँ छलन्हि। कोन ईस्वी मे की भेल , कोन ईस्वी सँ की-की भेल से कोना यादि होयत। हम बच्चामे की सभ कएलहुँ –अप्पन पिता-माता आ’कि आनो बूढ़-पुरान सभक जीवनक घटनाक्रमक सभ गप बुझबाक लालसा हुनकामे छलन्हि। कखनोकालकेँ हुनका एहि गपक छगुंता होइत रहन्हि जे बिना हुनकर देखनो, एहि विश्वमे सभ गोटे सभ काज कोना कय रहल अछि। मने ई जे जखन आरुणि सुतल छथि तखनो विश्व चलि कोना रह्ल अछि। बच्चाक हुनका दुइ-चारिटा घटनाक यादि मात्र रहन्हि। जेना कि सिनेमा हॉलमे बॉबी सिनेमाक स्मरण,स्टुडियोमे माता-पिताक संग मुंडनक पहिने केशबला फोटो खिचेबाक स्मृति। फेर कोनो गप पर माँ द्वारा धयान नहि देलाक उपरांत भरि घरक चाभीक झाबाकेँ सोँझाक डबरामे फेंकि देबाक स्मृति।गाममे कोनो काज-उद्यमक भीड़क दृश्य।फेर आरुणि एहि सभपर सोचलाक बाद यैह निष्कर्ष निकाललन्हि, जे 1976 ई.सँ हुनका सभ किछु यादि छन्हि, कारण तखन ओ’ 5-6 वर्षक होएताह आ’ एहि वर्षसँ माँ हुनका अखबार पढ़बाक हिस्सक धरा देने छलखिन्ह।नन्दक हाथमे आरुणिक डायरी हाथ लागि गेलन्हि, जाहिमे आरुणि अपन स्मृतिक घटनाक्रमक इतिहासकार जेकाँ वर्णन देने रहथि।
+ + +
हम ,आरुणि,सन्1976 ई.केँ अपन जीवनक विभाजन रेखा मानैत छी। कारण एहिसँ पहिने हमरा अपन जीवनक घटनाक्रम किछु टूटल कड़ीक रूपमे बिना तारतम्यक बुझना जाइत अछि। कखनोकेँ हमरा ईहो होइत अछि जे एहि मे सँ किछु पूर्व जन्मक कोनो घटनाक्रमतँ नहि अछि?
सन् 1976 ई.। हम गंगाब्रिज प्रोजेक्टक गंगाक उतरबारी कातमे हाजीपुरमे बनायल कॉलोनीमे अपन माता-पिता आ’ पैघ भै-बहिनक संग रहि रहल छी। पिताजी व्यवसायसँ सरकारी अभियंता छथि, मुदा होम्योपैथिक चिकित्सामे सेहो एम.डी.(गोल्ड मेडेलिस्ट) छथि, आ’ हुनकर ई एक तरह सँ हॉबी छन्हि। भरि कॉलोनीक लोक चंदा एकत्र कय होम्योपैथिक दबाइ कानपुरसँ मँअगबैत छथि। बाबूजीक संग एकाध गोटे कानपुर जा’ कय दवाइ सभ लेने अबैत छथि। हमरा सभक सर्कारी क्वार्टरक ड्रॉइंग रूममे एकटा अलमीरा, दू टा कुर्सी आ’ एकटा टेबुल चिकित्सकीय कार्यक हेतु समर्पित अछि। हमर एकटा छोटका टेबुल सेहो एहि रूपमे रहैत अछि, जाहिमे तीस पाइक आर्यावर्त्त अखबार हम अप्पन माँकेँ पढ़ि कय सुनबैत छियन्हि।जतय धरि हमरा यादि अछि, एहि कॉलोनीक दूटा भाग छल। चारू दिशि चहरदिवारी कछल, जे एहि कॉलोनीक बीचमे सेहो एकटा दिबारि छल, जे एहि कॉलोनीकेँ ‘रहयबला’ आ’ ‘गोदामबला’ एहि दू हीसमे बँटैत छल। गोदामबला इलाकामे मारि रास लोहाक छड़, जोखय बला मशीन आ’ ट्रक सभक संग एकटा कदम्बक गाछक स्मृति हमरा अछि। जोखय बला एकटा मशीन ततेक पैघ छल, जाहि पर हम जखन ठाढ़ होइत छलहुँ, तँ ओकर काँटा हिलबो धरि नहि करैत छल।हमरा बताओल गेल छल जे एहि पर भरिगर चीज सभ मात्र जोखल जा सकैत अछि। पन्द्रह-सत्रह किलोक पाँच सात बर्षक बच्चाक भार एकरा हेतु नोँसिक समान अछि।
एहि गङ्गा-ब्रिज कॉलोनीक रहयबला क्षेत्रमे एकटा पैघ आ’ एकटा छोट मैदान छल।दुनूक बीच एकटा पैघ पानिक टंकी आ’ पम्प हाउस छल।पम्प हाउसमे पानि जाहि बाटे अबैत छलैक ,से बेस मोटगर पाइप छलैक आ’ हमरा अखनो यादि अछि, जे ओ ओहिना खुजल रहैत छलैक। हम ओहिमे आँखि दय कय तकनहियो रही मुदा दोसर बेर डरसँ पाछू हँटि गेलहुँ जे कतहु खसि पड़लहुँ तखन की होयत। ओ’ पाइप मात्र एकटा बोरासँ झाँपल रहैत छल। पैघ क्रीडांगनक उतरबारी कातमे एकटा कोटाबला दोकान रहैक। ओहिसँ पछबारी कातमे एकटा हनुमानजीक मूर्त्ति आ’ मंदिर बनि रहल छल,जे बहुत पहिनहि बनि गेल रहैत,मुदा कारीगर हनुमानजीक नाँक ठीकसँ नहि लगा पाबि रहल छल। हनुमांजीक नाँक चाहेतँ सामग्रीक समुचित मत्राक अनुपात नहि रहलाक कारण वा ककरो बदमाशीक कारण टूटि जाइत रहय,किंतु किछु दिनुका बाद हनुमानजीक मूर्त्ति बनि कय तैयार भ’ गेल रहय।मंगलकेँ आर्ती होमय लागल छल, पूरा कॉलोनी जेना भक्ति-भावसँ भरि उठल। किछु दिनुका बाद सभक उत्साहमे कनेक कमी आबय लागल, जेना आन संस्थाक संग होइत अछि, प्रारम्भिक क्रमशः कम होइत गेल आ’ मंदिरक सँग जुटल सभटा सामाजिककार्यक्रमक योजना योजने रहि गेल।


+ + +




हम कॉलोनीसँ दूर एकटा स्कूलमे पढ़बाक हेतु जाय लागल छलहुँ। हमर पैघ भाइ आ’ बहिन सेहो ओहि स्कूलमे पढ़ैत रहथि। एक दिनका गप्प अछि, जे स्कूलमे हमरा कोनो दोसर बच्चाक संग झगड़ा भय गेल।दुनु गोटेक संग स्लेट रहय। हम आ’ ओ दोसर बच्चा एकरा हथियारक रूपमे प्रयोग करय लागलहुँ। हम सोचय लगलहुँ जे जौँ स्लेटकेँ दोसर बच्चाक माथ पर मारबैक तँ शोनित निकलय लगतैक। ताहि द्वारे हम स्लेटकेँ रक्षात्मक रूपे प्रयोग केलहुँ। मुदा ओ’ दोसर बच्चा मचंड छल.......खच्च....हमर माथसँ शोनितक धार निकलय लागल।टीचर सभ हमरा प्रिंसपलक रूममे लय गेलथि। रुइयामे सेवलोन वा डिटॉल ओकर रंग आ’ सुगंध हमरा अखन धरि यादि अछि। फर्स्ट-एडक बाद साँझक होयबाक आ’ छुट्टीक बेर नहि ताकल गेल। स्कूलक रिक्शा जाहि पर “सावधान बच्चे हैं” लिखल छलकेर बाट नहि जोहि एकटा दोसर रिक्शामे हमरा दीदीक(बहिनक) संग घर पठा देल गेल। हम दीदीकेँ पुछलियैक, जे “सावधान बच्चे हैं” केर अर्थ की भेल। हमरा लगैत छल जे एकर अर्थ छल जे सभटा बच्चा जे ओहि रिक्शामे बैसल अछि, से सभ सावधान अछि, आ’ एहि बातसँ ओ’ दोसर छौड़ा असहमति देखा रहल छल आ’ ताहि गप्प पर झगड़ा बजरि गेल छल। दीदीक उत्तर जे इइ लिखबाक उद्देश्य चेतावनी छैक, जे कोनो दोसर गाड़ी पाछू सँ ठोकर नहि मारि दैक आ’ सम्हरि कय चलय।
“मुदा किएक”- हम संतुषट नहि होइत पुछलियन्हि।
एहने प्रश्न आ’ उत्तरक संग हम बढ़य लागल छलहुँ। आ’ बढ़ैत- बढ़ैत कहियो काल खिसियेला पर माँ कहथि, जे सोचैत रही जे कहिया पैघ होयत आ’ पैघ भेलतँ नाकमे दम कए देने अछि।
कॉलोनीक बाहरक क्रिश्चियन संतक नाम पर बनल स्कूलमे हम सभ भाइ-बहिन जाइत रही।स्लेटसँ कपार फोरबयलाक बाद बाबूजी कॉलोनीमे ऑफिसर सभक मीटिंग करबओलन्हि। फैसला भेल जे खेलाक मैदान आ’उत्तरबरिया सीमंतक देबालसँ सटल कोटाक दोकान(सार्वजनिक वितरण प्रणालीक दोकानकेँ कोटाक दोकान कहल जाइत छल) अपन आवश्यकतासँ बेशी पैघ घरमे छल। ओहि कोटाबलाक लाइसेंस सेहो कोनो कारणसँ समाप्त भय गेल छलैक, से ओहि एसबेस्टस बला 3-4 कोठलीक घरकेँ प्राथ्मिक विद्यालय बनयबाक निर्णय लेल गेल,आ’ दू-चारिटा शिक्षकक बहाली कय , दू चारिटा लोकक क्मेटी बनाय स्कूल शुरु कय देल गेल। पड़ोसक गंडक कॉलोनीकेँ सेहो छह महीना बाद नोत देल गेल, जे अहूँ अप्पन कॉलोनीक बच्चा सभकेँ एतय पढ़ा सकैत छी। उत्तरबड़िया देबाल पर बाहर दिशिसँ स्कूलक नाम लिखल गेल, जे किछु दिनक बाद मलिछोँह होइत गेल। मुदा स्कूलक प्रतिष्ठा बढ़ैत गेल छल।क्यो गोटे जौँ अप्पन बच्चाक नाम लिखाबय अबैत छलाह,तँ हुनकर बच्चाकेँ एक किंवा कखनोकालकेँ दुइ वर्ग नीचाँ नामांकन लेल जयबाक गप्प शिक्षकगण करैत छलाह।अप्पन स्कूलक स्तर कनेक ऊँच होयबाक गप्प करइत छलाह।बेशी जिद्द केला पर हमरा बजा कय टेस्ट लैत छलाह, आ’ जाहि प्रश्नक उत्तर तेसर वर्गकनामांकनक अभिलाषी नहि दय पाओल छलाह, से प्रश्न हमरा सँ पुछैत छलाह, आ’ हम्मर सही उत्तर पर ओ’कुटिल मुस्कान दैत नामांकनक हेतुक आयल बालक अभिभावक दिशि मुँह करैत छलाह।मोटा-मोटी बुझु जे ओहि स्कूलक हम सभसँ उज्जवल विद्यार्थी छलहुँ-जकर प्रतियोगितोमे ,ओहि गामसँ आयल विद्यार्थीक अयलाक पहिने, क्यो थाढ़ नहि भय सकल छल।पढ़ाइक प्रति एकटा विशिष्ट लगाव छल हमरामे,जे बादमे क्रमशः उदासीनतामे बदलय लागल। से एक बेर जखन बोखारसँ बरबड़ाइत छलहुँ,तहिया परीक्षाक दिन रहैक। बड़बड़ा रहल छलहुँ जे परीक्षा ने छूटि जाय। घर पर प्रश्न आ’कॉपी आयल आ’ तखन अप्पन परीक्षा दय सकलहुँ हम।स्कूल छल छोट-छीन, मुदा ओकर सभ गतिविधिमे कॉलोनीक निवसीगण सोत्साह भाग लैत छलाह।क्रीडाक्रिया होय आकि सांस्कृतिक। क्रीड़ामे दू विद्यार्थी एक-एक पैर डोरीसँ बान्हि कय तीन टाँग बनाय दौड़ैत छलाह। दौड़ि कय मैदानक दोसर छोड़ पर राखल ब्लैक बोर्ड पर लिखल हिसाबकेँ बनाय दौड़ि कयाअपस अयबाक खेल मे शारीरिक आ’ मानसिक दुहुक परीक्षा होइत छल जाहिमे हम अग्रणी अबैत छलहुँ।






























3.महाकाव्य
1.










1


पाराशर पुत्र भगवान व्यासकेँ, नमन-नमन शत नमन। केलन्हि चारू वेद लिपिबद्ध, आ’ जय संहिता सम्मिलन॥ ध’ कय ध्यान ब्रह्माकेँ पूछल, पूछल के करत आब निबद्ध। ई नव ग्रंथ जे आयल अछि, अछि आयल मानस पटल समक्ष॥ ब्रह्मा अति प्रसन्न भय कहल, करू प्रसन्न अहँ प्रसन्नवदनकेँ। वैह लिखि सकैत छथि पल, पल नित पल एहि ग्रंथ सकलकेँ॥ केलन्हि ऋषि ध्यान गणेशक, आग्रह कएल प्रसन्नवदनकेँ। लिपिबद्ध करू भारतकेँ देववर, जाहिने छूटल किछु एहि जगकेँ॥ कहल विनायक करब हम लिपिबद्ध ई, करू मुदा ई काज। रुकय नहि अहाँक वाणी हमर शर्त्त ई, नहि तँ रुकत ई काज॥ व्यास से स्वीकारि कहल, मुदा राखू हमरो ई बात। लिखू अनवरत हे विनायक, मुदा बूझि सभ बात॥ हँसि विनायक कहल फेर, शुरु करू ई भारत। बढ़ैत-बढ़ैत जे भेल जे, महा-महा महाभारत॥
गणेशक गति अति तीव्र, देखि व्यास कएल श्लोक जटिल।
श्लोकक भाष्य बूझि शीघ्र, विघ्नकर्ता लिखल सकल।।


वैदिक प्रार्थना
ॐ संगच्छध्वं संवदध्यं संवो, मनांसि जानताम~~
। देवा भागं यथा पूर्वे संजानाना उपासते॥ समानी व आकूतिः समाना हृदयानि वः समानमस्तु वो मनो यथ वः सुसहासति॥


व्यास सुनाओल कंठस्थ कराओल, पुत्र शुकदेव आ’ अन्य शिष्यकेँ। देवगण सुनल नारदमुनिसँ, गंधर्व राक्षस यक्ष सुनल शुकसँ॥ व्यास शिष्य वैशंपायन, केलन्हि एकर प्रसार। कहि सुनाओल यज्ञ बिच, जे परीक्षित पुत्र जनमेजय कएल निस्तार॥ पौराणिक सूतजी रहथि, तत मध्य। करि ऋषिसभा नैमिषारण्यमे, महर्षि शौनक अध्यक्ष॥ सूतजी कएल शुरु, संहिता सतसहस्त्र। जय-भरत आ’ महाभारत, ऋषि-गणक मध्य॥






2


हस्तिनापुर सम्राट शांतुनु, गंग तट भ्रमण करि रहल। युवती बनि देवि गंगा, तट जकर छलि ठाढ़ निश्चल॥ भय अभिभूत कहल हे सुन्दरि, करु प्रेम स्वीकार हमर। पत्नी बनि करु राज, राज्य-धन-प्राण पर।। अछि समर्पण सभ अहाँ पर, किंतु अछि किछु बंधन हमर। क्यो पूछय नहि परिचय हमर, नहि रोक-टोक करय हमर कार्य पर।। प्रेम-विह्वल शांतुनु, करि स्वीकार बंधन सकल। आनल महल मानव-गंगाकेँ, समय बितल बितिते रहल॥ भेल बात विचित्र ई जे, सात पुत्र शांतुनुकेँ भेल। युवती फेकल सभकेँ गंगधारमे, राजाने किछु पुछि सकल॥ ई युवती के अछि जे, बुझि परैछ क्षण कोमल। क्षण क्रूर-क्रूरतम जे, अबोध बालक केर प्राणक हेतु विकल॥ पूछल राजन् अपन शर्त्त तोड़ि, आठम बेर अपनाकेँ रोकि नहि सकल। देलक युवती परिचय सकल, हम गंग आ’ ई आठ वसु छल॥ देलन्हि महर्षि वशिष्ठ शाप तनिका, मर्त्यलोकक जन्म लेबक। आठम पुत्रकेँ राखब हम किछु दिन, देवव्रत देब स्वरूप सेवक॥ महर्षि वशिष्ठक नन्दिनीकेँ, देखि केलक प्त्नी वसु प्रभासक।
अपन मर्त्यलोकक सखी हेतु, नन्दिनीकेँ हरण तकर परु संग॥ ऋषि ताकल गौ-देविकेँ, ज्ञान-चक्षुसँ। देलक शाप वसुगणकेँ भय-क्रोधित, कएल प्रार्थना वसुघ्राण शापित॥ हमर शाप नहि घूरि सकत परञ्च, सात वसु भय जायत मुक्त तुरन्त। प्रभासकेँ रहय परत ततय, किछु दिन धरि मर्त्यलोकक शरण॥
होयत यशस्वी ई बहुत, घुरि आयल वसुगण गंग पास। हे देवि बनू माता हमरा सभक, दिय’ मुक्ति तखन अछि आस॥ शांतुनु भय गेल विरक्त,
छूटि गेल गंगक सानिध्य। समय बीतल गेल एकदिन, तट, धारक समक्ष॥ दिव्य बालककेँ देखल तत, करि रहल केलि ततय। रोकि रहल वाणक धारसँ, गंगधारकेँ जतय॥ प्रस्तुति भेलि गंग तखन, सौंपि देल देवव्रतकेँ कहल। महर्षि वशिष्टसँ लय शिक्षा, वेद-वेदांगक निखिल॥ शास्त्र-ज्ञान शुक्रचार्य सन, शस्त्रमे परशुराम खल।


3
पाबि पुत्र तेजस्वी घुरि अयलाह शान्तनु, देवव्रतकेँ बनाय राजकुमार, दिन बितय लागल तनिक। कैक वर्ष बीतल एना, पुनि एक दिन आयल;
शान्तनु देखलन्हि जतय। यमुना तट तर अद्भुत सुवास,
आबि रहल तरुणी तनय॥
तरुणी छलि सत्यवती तनिक, सुवास छल वरदान मुनिक, परासर जिनकर नाम।
गंगा-वियोग-विराग भेल दूर, मोनमे आयल ब्याहक विचार, प्रेम-याचना केल रज्यवर। तरुणी छलि, पिता जनिक, रहथि मल्लाहक सरदार।
कहलन्हि, हे राजा जायब, पिता जदि अनुमति देताह, तखनहि हम पत्नी बनब।
केवटराज रहथि चतुर मुदा, लगेलन्हि एकटा शर्त्त जे, बनय हमर नातियेटा, हस्तिनापुरक राजा एतय।
शान्तनु ई वचन दितथि कोना, से घुरि अयलाह अपन नगर। चिन्ता घून बनि काटय लागल, शरीर-कान्ति सकल तनय॥
देवव्रत पूछल पितासँ, हे बताऊ की बनल, चिन्ताक कारण अहाँ कय, शरीरकेँ दुबरा रहल। हे पुत्र की कहू, अहँकेँ, एकटा चिन्ता हमर, की होयत जदि अहाँकेँ, होयत युद्धमे किछु, ककर आश हम करब बढ़ायत, वंश हस्तिनापुरक हमर।।


कुशाग्र देवव्रत पूछि सारथीसँ, बात सभटा बूझि गेलाह, गेलथि केवटराज लग आ ∙
राजपाट त्यागि अयलाह। केवटराज परञ्च राखल एकटा शंका, की होयत जौँ अहाँक, पुत्र जौँ छीनि लय, हमर नातिक राज्य जौँ॥


अप्रत्याशित प्रश्नक उत्तर,
अप्रत्याशित जौँ हुअय। बुझू जे इतिहास बनत, ई प्रतिज्ञा के करय। देवव्रत पितृ भक्तसँ, ई प्रतिज्ञा भेल तखन।
नहि करब हम विवाह आजन्म, गार्हस्थ्य आश्रम छोड़ि कय।
रहब आजन्म ब्रह्मचारी, छोड़ब वानप्रस्थ आश्रम, हस्तिनापुर सिंहासनक मात्र रक्षा, करब हम आजन्म।


संन्यास आश्रम सेहो छोड़ब, संतान बूझब हस्तिनापुर सिंहासनकेँ। क्यो नहि छूबि सकत तकरा, हमरा जिबैत-जीबैत जतय।
धन्य-धन्य दिगान्त बाजल, पुष्प वर्षा कएलन्हि देवतागण, भीष्म-भीष्म धन्य-धन्य, बाजि उठल लोक सभ।
- - - - -


केवटराज केलन्हि विदा, सत्यवतीकेँ सानन्द कएल ई कार्य। कालांतरमे पुत्र दू, पाओल चित्रंगद आ’ विचित्रवीर्य।
भेल देहावसान शांतुनुक, चित्रंगद पओलाह राजा आसन, गति पाओल युद्ध् मध्य एक, विचित्रवीर्यकेँ भेटल शासन। तनिक दूटा रानी छलन्हि, अम्बिका ओ’ अम्बालिका। अम्बिकाक पुत्र धृतराष्ट्र रहथि, काल छिनलक आँखि जनिकर, पाण्डु रहथि अम्बालिका पुत्र, पौण्ड्र रोग ग्रसित तनिक छल।
- - - - - - -
सत्यवती-पुत्र चित्रांगदक मृत्यु, गंधर्व-युद्धमे भेल जखन। विचित्रवीर्यकेँ हस्तिनापुर, राज्य छल भेटल तखन। छलाह छोट आयुक ओ’, से राज्य-काजक भार सभ। भीष्मकेँ भेटल सम्हारय, से उठओलन्हि तात सभटा। भेलथि विवाह-योग्य विचित्रवीर्य जखन, भीष्मकेँ होबय लगलन्हि चिंता। समाचार सुनि स्वयंबरक खबरि, कशीराजक कन्या सभक भेटल प्रसन्नता। विदा भेलाह कशी भीष्म, जतय पहुँचल छलाह सौभदेश राजा शल्व, काशीराजक ज्येष्ठ पुत्री, अम्बा छलीह अनुरक्त जनिक। अम्बा,अम्बिका,अम्बालिका, दृष्टि फेरल भीष्म दिशि। बढि गेलीह आगू तखन, भीष्म क्रोधित भय दहोदिश, ललकारिकेँ कहलन्हि तखन ओ’ समस्त राजा सुनि लिअह ई, जौँ पराजित कय सकी तौँ, स्वयंबरक भगी बनू सौँ। सभकेँ हराकए भीष्म जखन, चललाह भीष्म कशीराजक कन्याँ समेत। शाल्व रथक पाछू पड़ल आ’, ललकारि कएँ कहलक विशेष। घोर युद्ध मचि गेल तकरा, बादक ई गप्प सुनु जन। धनुष-विद्या धनी भीष्म, कएलन्हि पराजित शाल्वकेँ तखन। काशीराजक कन्यासभ कएलन्हि, प्रार्थना भीष्मसँ जखन, छोड़ि देलन्हि प्राण शल्वक, पहुँचलाह भीष्म हस्तिनापुर तुरंत। विचित्रवीर्यक व्याहक तैयारी, जखन भ’ गेल पूर्ण छल। अम्बा कहलन्हि भीष्मसँ एकांतीमे, हे गंगेय अहँ धर्मज्ञ छी। हमरा मोनमे अछि एक गोट शंका, करू अपने दूर ई। मानि लेल सौभ देश राजाकेँ, पति हम अपना हृदय-बिच। धर्मात्मा, महात्मा छी अहाँ, उद्धार करू हमर सोचि ई। भीष्म-निर्णय भेल ई जे, जाथु अम्बा शल्व लग खन। कराओल विवाह विचित्रवीर्यक, अम्बा-अम्बालिकाक संग तखन। अम्बा गेलीह शल्व लग आ’ सुनाओल सभ वृतांत सभ। मानि हृदयमे पति अहाँकेँ, कएल अनुरोध भीष्मसँ हम। भीष्म छथि पठओने अहाँ लग, करु हमरा स्वीकार अहाँ। शास्त्रोक्त विधिसँ कए विवाह, पत्नी बनाऊ हमरा अहाँ।
शाल्व छलाह वीर किंतु, कहल हे अम्बे सुनू। भीष्म हराओल लोक सभ विच, जीति लए गेल अहाँकेँ सुनू। एहि अपमानक बाद की ई, बात हमरा स्वीकार हो? ई उचित अछि जाऊ अहाँ, पुनि भीष्म दरबार ओ’। घूरि कय अम्बा गेलीह, भीष्म लग ई गप कहल। भीष्म कहल-बुझाओल विचित्रवीर्यकेँ, ओ’ ह्ठी छल नहि बुझल। कहल हे भाई ई सुनू जे, दोसराकेँ पति मानि चुकल। क्षत्रियोचित नहि होयत जौँ, हम विवाह करू तखन। अम्बा कहलन्हि भीष्मकेँ हे, गंग-पुत्र सुनू तखन। अहाँ हरि अनलहुँ जखन। विवाह करू हमरासँ तखन। ई परम कर्त्तव्य होयत, स्वयंबर जीतल छलहुँ अहीं, हमर वर्त्तमानक हेतु, अहीं जिम्मेवार छी।
भीष्म कहल, छी प्रतिज्ञ हम, कएलन्हि अनुरोध विचित्रवीर्यसँ, नहि बनल गप जखन पुनि, सुझव देल शाल्वक सुनि, शल्व नहि भेलाह तैयार किंतु। बीतल छह वर्ष हस्तिनापुर-सौभ, एनाई-जेनाईमे जखन, अम्बा भरि उठलीह प्रतिशोधसँ, भीष्मे छलाह हुनक दुर्दशाक कारण। कएलन्हि कतबा राजासँ ई आग्रह, भीष्मक विरुद्ध, परंतु नहि पाबि, कोनोटा उत्तर गेलीह शरण, युद्धदेव कार्तिकेयक। हे मोरक सवारी केनिहार, युद्धक देवता कार्तिकेय। नहि क्यो पृथ्वी पर आर, भेल भीष्म अजेय। कमल नयनी अम्बाक घोर तपस्या, केलन्हि कार्तिकेयकेँ प्रसन्न। देलन्हि नहि मौलायबला कमलक माला। कहलन्हि हे अम्बे!लियह ई शस्त्र, जकर गार पहिरायब सैह करत भीष्मकेँ नष्ट। भीष्मक भय परञ्च छल ततेक, नहि क्यो तैयार भेल पहिरय माला एक। सुनलन्हि छथि द्रुपद वीर पांचाल, सेहो तैयार नहि भेलाह पहिरय ई माल। निराश हताश लटकाय ई माला, द्रुपदक महलक द्वारि। घुरलीह अम्बा अंतमे हारि, गेलीह ब्राह्म्ण तपस्वीक शरण। सभ तपस्वी कए विचार कहलन्हि, जाऊ अहाँ परुशरामक आश्रम। क्षत्रिय-दमन छथि ओ’ देथिन्ह द्ण्ड भीष्मकेँ, जे कष्ट देलन्हि अहाँकेँ अकारण। परशुराम लग पहुँचि केलन्हि प्रार्थना, सुना कय अपन अभ्यर्थना। पुछलन्हि परशुराम, कहू की करू हम, हे काशीराज कन्या। शल्व अछि प्रिय हमर बात नहि काटत, विवाह शल्वसँ करक हेतु की छी तैयार अहाँ। अम्बा कहलन्हि,हे परशुरामजी, हम आब विवाह नहि करय चाहैत छी। अछि हमर आब ई इच्छा मात्र, करू भीष्मसँ युद्ध अहाँ। भीख माँगय छी हे तात, वध दुष्टक करू अहाँ। परशुराम कए स्वीकार ई प्रार्थना, देलन्हि भीष्मकेँ ललकारा, जितेन्द्रीय,ब्रह्मचारी छलाह दुनू, धनुर्धारी-योद्धा मध्य युद्धघोष बरु।
हारि-जीतक प्रश्न नहि छल जौँ, अनिर्णायक युद्ध बनल पुनि।
अम्बा हारि भीष्मक छल सौँ कैलाशक दिशि प्रयाण कएल तौँ, अम्बा गेलीह शम्भूक शरणमे। भए प्रसन्न भोला देलन्हि वर हर-हर, होयत पुनर्जन्म अम्ब सुनू अहँक, भीष्मक मृत्यु अहींक हाथ होयत। अम्बाक संयमक सेहो छल सीमा, नहि रुकि सकलीह तखन ओ’, लाल आँखि अग्निक समान, कूदि पड़्लीह चितामे। मृत्यु पाबि जन्म लेल तखन ओ’, कन्या बनि द्रुपदक राजमहलमे। खेल-खेलमे माला पहिरल ओ’, दय कय जखन गरामे। कार्तिकेय देखल अम्बकेँ फेर, पहिरैत अपन ई माला। द्रुपद देखल होयत ई फेर , वैर भीष्मक आयत झमेला। निकालि राजमहलसँ कन्याकेँ, विदा कएल जंगल दिशि। यादि छल सभटा कन्याकेँ, पुनर्जन्मक कथन सकल ई। कएल तपस्या पाओल पुरुष रूप, नाम धरल शिखण्डी।






































4.कथा


1.शनैः-शनैः




परम शांति आऽ कि घोर कोलाहल। आरुणि ठाकुर किछु अस्वस्थ छथि आऽ कलकत्तामे वुडलैण्ड नर्सिंग होमक समीपस्थ स्थित विशालकाय अपार्टमेंटक अपन फ्लैटमे असगरहि अध्यावसनमे लीन अपन अतीतक पुनर्विश्लेषणमे रत छथि। अशांतिक क्षण हुनका रहि-रहि कय अनायासहि यादि आबि रहल छन्हि। जखन ओऽ अपन समस्या सभ अपन हित-संबंधी सभकेँ सुना कय अपन मोनक भार कम करैत रहथि। शनैः-शनैः समस्या सभ बढ़ैते चल गेल एतेक तक कि आब दोसरकेँ सुनेलापरांत मोन आर उचटि जाइत छलन्हि। ताहि द्वारे आब ओ’ अपने तक सीमित रहय लगलाह। हित संबंधी सभ बुझय लगलाह जे आरुणि समस्यासँ रहित भय गेल छथि।
+ + + +
बच्चेसँ सपनामे भयावह चीज सभ देखाइ पड़ैत छलन्हि आरुणिकेँ। अखन धरि हुनका यादि छन्हि कोना आध-आध पहर रातिमे ओऽ घामे-पसीने भय जाइत रहथि आऽ हुनकर माता-पिता चिंतित भय बीयनि होकैत रहथि छलखिन्ह। पिताक-पिता आ’ तकर जन्मदाता के ? भगवान जौँ सभक पूर्वज तखन हुनकर पूर्वजके ? लोकसभ एहि प्रश्न सभकेँ हँसीमे उड़ा दैत छलाह, परंतु बादमे जखन आरुणि दर्शनशास्त्र पढ़लन्हि तखन हुनका पता चललन्हि जे एकर उत्तरक हेतु कतेक ऋषि-मुनि सेहो अप्पन जीवन समर्पित कय चुकल छथि मुदा ई प्रशन एखनो अनुत्तरिते अछि।
कख्ननोकेँ निन्दमे हुनका लागन्हि जे ओऽ घरक छत पर छथि आऽ नहि चाहितो शनैः-शनैः छतक बिना घेरल भाग दिशि गेल जा रहल छथि। गुरुत्वक कोनो शक्ति हुनका खीचि रहल छन्हि तावत धरि जावत ओऽ नीचाँ नहि खसि पड़ैत छथि। की ई छल कोनो प्रारब्धक दिशानिर्देश आऽकि कोनो भविष्यक दुर्घटनासँ बचबाक संदेश।


किछु दिन तकतँ आरुणि सुतबाक सही समयक पता लगबैत रहलाह परंतु शनैः-शनैः हुनका ई पता लागि गेलैन्ह जे स्वप्न आऽ निन्न एहि जीवनक दूटा एहन रहस्य अछि जे नियम विरुद्ध अछि आऽ अनुत्तरित अछि।
आऽ आरुणि पैघ भेलथि, फेर हुनकर पढ़ाइ शुरु कएल गेल- अगस्त्यक स्तोत्र- सरस्वति नमस्तुभ्यम वरदे कामरूपिणी, विद्यारम्भम् करिष्यामि सिद्धिर्भवतुमे सदा।
श्रीगणेषजीक अंकुश क संग गौरिशंकरक अभ्यर्थना सिद्धिस्तु। साते भवतु सुप्रीता देवी शिखर वसिनी उग्रेन तपसा लब्धो यया पशुपतिःपतिः सिद्धिःसाध्ये सतामस्तु प्रसदांतस्य धूर्जटेः जाह्नवीफेनलेखेव यन्यूधि शशिनः कला।


एहि श्लोककेँ बजैत काल प्रायः आरुणि पशुपतिःपतिःक सामवेदीय तारतम्यक बाद अनायासहि हाऽ हाऽ कऽकय जोरसँ हँसय लगैत छलाह आऽ बीचहि मे रुकि जाइत छलाह। पिता सोचलखिन्ह जे कम वयसमे पढ़ाई शुरु केलासँ आरुणिक कुर्सी पर बैसि कय माथपर हाथ राखि कय बैसबाक आदतितँ खतम होयतन्हि।सय तकक खाँत ओऽ एके बेर मे सीखि गेलाह जखन ओऽ देखलन्हि जे बीसक बाद गणनामे पशुपतिःपतिःक जेकाँ लयबद्धता छैक।
मायक एकटा गप्प हुनका पसिन्न नहीं छलन्हि। ओऽ बिचमे गप्प करैत-करैत आरुणिक बातकेँ अनठिया दैत छलथिन्ह। एकबेर मायक क्यो संगी आयल छलीह। आरुणिक कोनो बातपर माय ध्यान नहीं दय रहल छलीह। आरुणिक हाथमे भरिघरक चाभीक झाबा छलन्हि तेँ ओऽ कहखिन्ह जे जौँ हुनकर बात नहीं सुनल जयतन्हि तँ ओऽ झाबाकेँ सोझाँअक डबरामे फेंकि देताह। माय सोचलखिन्ह जे हाँ-हाँ केलापर झाबा फेकियेटा देताह तैँ आर अनठिया देलखिन्ह। परिणाम दुनु तरहेँ एके हेबाक छल। चाभी बहुत खोज केलो पर नहि भेटल। एखनो घरक सभ अलमीरा आदिक चाभी डुप्लीकेट अछि। एतेक दिनक बाद ई सभ सोचि आरुणिक मुँहपर अनायासहि मुस्की आबि गेलन्हि।
+ + + + + +


सिद्धांतवादी पिताकेँ नोकरीमे किछु ने किछु दिक्कत होइते रहैत छलन्हि ताहि द्वारे ओऽ आरुणि जल्दी सँ जल्दी पैघ देखय चाहैत छलाह। तेसर सँ सोझे पाँचम वर्गमे फनबा देल गेलन्हि।फेर भेल ई जे होलीक छुट्टीमे नियमानुसार सभ गोटे गाम गेल छलाह। नियम ई छल जे होली आऽ दुर्गापूजामे सभ बेर गाम जयबाक नियम जेकाँ छलैक। पिताजी सभकेँ छोड़ि कय वापिस भय गेलाह। फेर दरमाहा बन्द भय गेल छलन्हि प्राय़ःसे गाम चिट्ठी आयल जे आब सभकेँ गामहि मे रहय पड़तन्हि। मायतँ कानय लगलीह मुदा आरुणि खूब प्रसन्न भेलाह। मुदा सरकारी स्कूलमे ओहि समय वर्गक आगाँमे (नवीन) लगाकय एक वर्ग कममे लिखबाक गलत परम्परा नवीन शिक्षा नीतिक आलोकमे लेल गेल छलैक कारण नवीन नीतिमे आर किछुओ नवीन नहि छल। पिताजीकेँ जखन एहि बातक पता चललन्हि तँ ओऽ तमसायलो छलाह आऽ एकर प्रतिकार स्वरूप पाँचम क्लासक बाद जखन ओऽ सभ शहर वापस अयलाह तँ आरुणिकेँ फेर एक वर्ग तरपाकय सोझे छठम वर्गक बदलामे सातम वर्गमे नाम लिखवा देलन्हि। छठम वर्गक विज्ञान आऽ गणितक पढ़ाइ पाँचमे वर्गमे कय लेबाक पिताक निर्देशक उद्देश्यक जानकारी आरिणिकेँ तखन जाकय भेलन्हि जखन प्रवेश-परीक्षामे यैह दुनु विषय पूछल गेल आऽ आरुणि छठा आऽ सातम दुनु वर्गक प्रवेश परीक्षामे बैसलाह आऽ सफल भेलाह। बहुत दिन बाद तक जखन क्यो आनो संदर्भमे छठम वर्गक चर्चा करैत छल तँ आरुणिकेँ किछु अनभिज्ञताक बोध होइत छलन्हि।


गामक प्रवासमे एकबेर आरुणि पिताकेँ चिट्ठी लिखने छलाह कारण हुनकर जुत्ता शहरेमे छूटि गेल छलन्हि। जुत्तातँ आबिये गेलन्हि संगहि चिट्ठीक तीन टा शाब्दिक गल्तीक विवरण सेहो आयल आऽ ईहो मोन पाड़ल गेल जे एकबेर दौरिकय गणितक प्रश्न हल करबाक प्रतियोगितामे तीनक बदला हड़बड़ीमे दुइयेटा प्रश्नकेँ हल कऽकय ओऽ कोना कॉपी जमा कय देने छलाह।
हुनकर स्वभावमे क्रोधक प्रवेश कखन भेलन्हि से तँ हुनको नहि बुझबामे अयलन्हि मुदा पिताजी हुनका क्रोधक समान कोनो दोसर रिपु नहि एहि संस्कृत श्लोकक दस बेर पाठ करबाक निर्देश देने छलखिन्ह- से धरि मोन छन्हि। एकटा घटना सेहो भेल छल जाहिमे स्कूलमे एकटा बच्चा झगड़ाक मध्य सिलेटसँ हुनकर माथ फोड़ि देने छलन्हि। आरुणि सेहो सिलेट उठेलथि मुदा ई सोचि जे ओकर माथ फूटि जयतैक हाथ रोकि लेने छलाह। एकर परिणामस्वरूप हुनकर पिता दू गोट काज केलन्हि। एकतँ हुनकर सिलेटकेँ बदलि कय लोहाक बदला लकड़ीक कोरबला सिलेट देलखिन्ह जकर कोनो ने कोनो भागक लकड़ी खुजि जाइत छलैक आऽ दोसर जे कॉलोनीमे समकक्ष अधिकारीक बैठक बजाकय कॉलोनीअहिमे स्कूल खोलि देल गेल जतय आरुणि पढ़य लगलाह। बादमे क्यो पंडित जखन वाल्मीकि रामायणक सुन्दरकाण्डक पाठ तँ क्यो ज्योतिष कँगुरिया आँगुरमे मोती आऽ कि मूनस्टोन पहिरबाक सलाह अही उद्देश्यक हेतु देबय लगैत छलाहतँ ओऽ संस्कृत श्लोक हुनका मोन पड़ि जाइत छलन्हि।


+ + + +




बाल संस्कारक अंतर्गत सहायता माँगयमे आऽ समझौता करयमे अखनो हुनका असहजता अनुभव होइत छन्हि। मुदा हारि आऽ जीत दुनुकेँ बराबड़ बूझि युद्ध करबाक विश्वास हुनकामे नहीं रहलन्हि विशेषकरिके पिताक मृत्युक बाद। आऽ विजय हुनकर लक्ष्य बनैत गेलन्हि शनैः-शनैः। जकर ओऽ जी-जानसँ मदति कएलन्हि सेहो समयपर हुनकर संग देलकन्हि। समय-समय पर केल गेल समझौता सभ हुनकर संघर्षकेँ कम केलकन्हि। जतेकसँ दोस्तियारी छलैन्ह तकरे निभेनाइ मुश्किल भय रहल छलैन्ह। फेरतँ नव शहरमेँ नव संगीक हेतु स्थान नहि बचल।


+ + + +


महत्वाकांक्षाक अंत नहि आऽ जीवन जीबाक कला सभक अद्वितीय अछि। आरुणि ई नाम आब कखनो-कखनो घरमे सुनाइ पड़ैत छल। कलकत्ता शहर प्रतिभाक पूजा करैत अछि। मुदा व्यवसायी होयबामे एकटा बाधा छल-अंग्रेजीक संग बाङलाक ज्ञान जे ओऽ बाट चलैत सीखि गेलाह।व्यस्त जीवनमे बीमारीक स्थितिअहिमे हुनका आराम भेटैत छलैन्ह। बीमारियेमे सोचबाक आदति मोन पड़ैत छलैन्ह। आऽ ई फ्लैट किनलाक बाद मायकेँ सेहो बजा लेलखिन्ह। ओना हुनका बुझल छलन्हि जे माय एहि सभसँ प्रभावित नहि होयतीह। कारण ओऽ अधिकारी प्त्नी छलीह आऽ पुत्रकेँसेहो ओहि रूपमे देखबाक कामना छलन्हि। ई नव शहर हुनक पुत्रक व्यक्तित्वमे सैद्धांतिकताक स्थानपर प्रायोगिकताक प्रतिशतता बढ़ा देने छलन्हि। आब समयाभावक कारण स्वास्थ्य खराब भेलेपरांत सोचबोक समय पुत्रकेँ भेटैत छलन्हि।
व्यसायमे सफलता प्राप्तिक पूर्व आरुणि एकटा कागज प्रिंटिंग प्रेसमे काज केनाइ शुरु केलन्हि। अपन मित्रवत प्रिंटिंग प्रेस मालिकसँ दरमाहाक बदला पर्सेंटेज पर काज करबाक आग्रह केलन्हि। ऑर्डर आनि बाइंडिंग आऽ प्रिंटिंग करबाबथि आऽ आस्ते-आस्ते अपन एकटा प्रिंटिंग प्रेस लगओलथि। किछु गोटे हिनका अहिठामसँ छपाइ करबाकय ग्राहककेँ बेचथि। हुनका जखन एहि बातक पता चललन्हि तँ ओऽ एकटा चलाकी केलथि जे सभ बंडलमे अपन प्रेसक कैलेंडर धऽ देलखिन्ह। जखन अंतिम उपभोक्ताकेँ पता चललैक जे ओ’ सभ अनावश्यके दलालक माध्यमसँ समान कीनि रहल छलाह तँ ओऽ सभ सोझे आरुणि प्रिंटिंग प्रेस केँ ऑर्डर देबय लागल। आरुणिकेँ घरमे अपन नाम कखनहुँ काले सुनि पड़ैन्ह। किताबक ऊपर छपल हुनकर नाम तँ कोनो कंपनीक छलैक- आऽ ओऽ ओकरासँ निकटता अनुभव नहि कऽ पाबि सकैत छलाह। संसारक कुचालि हुनकर पिताक अंत केने छलन्हि मुदा आरुणि व्यावसायिक युद्ध मस्तिष्कसँ लड़ैत आऽ जितैत गेलाह।
मायक एलाक बाद आरुणि ई नाम बीसो बेर दिन भरिमे सुनाइ पड़य लागल। ओकर संगी लोकनि उपरोक्त घटना सभकेँ जखन आरुणिक मायकेँ सुनबैत रहैत छलाह ई सोचि जे ओऽ अपन मित्रक बड़ाइ कय रहल छलाह तँ आरुणि असहजताक अनुभव करय लगैत छलाह आऽ गप्पकेँ दोसर दिशि मोड़ि दैत छलाह।
+ + +
हुनकर मायतँ जेना हुनक विवाहक हेतु आयल छलीह। माय जखन जिद्द ठानलन्हि तँ हुनका आश्चर्य भेलन्हि कारण घरमे जिद्दक एकाधिकारतँ हुनकेटा छलन्हि। मुदा माय बूझि गेल छलीहजे हुनकर बेटा प्रक्टिकल भय गेल छन्हि आऽ जिद्द केनाइ बिसरि गेल छन्हि। आरुणि सोचलन्हि जे छोटमे बड्ड जिद्द पूरा करबओने छथि तेँ आब पूरा कर्बाक समय आयल अछि। विवाह फेर बच्चा। माय अपन नैतमे पतिक रूप देखलैन्ह। पतिक मृत्यु बेटाकेँ प्रैक्टिकल बना देने छल मुदा आब ई नहीं होयत। कजे बेटा नहि कय सकल से आब नैत करत। नैतक नाममे बेटा आऽ पति दुहुक नामक समावेश केलन्हि-जयकलित आरुणि। फेर पढ़ाइ शुरु- सिद्धरस्तु-श्री गणेशजीक अंकुश आऽ वैह उग्रेन तपसा लब्धो यया पशुपतिःपतिः। हुनकर बेटाकेँ पेशंट पढ़ेलखिन्ह ओऽ तँ घर सम्हारैत छलीह। आब पुतोहु घर सम्हारलैन्ह, बेटाकेँ तँ फुरसतिये नहि। आब बाऽ पढेतीह नैतकेँ।
उतपत्स्येत हिमम कोऽपि समानधर्मा कालोह्यम निरवधिर्विपुला च पृथ्वी।
पृथ्वी विशाल अछि आऽ काल निस्सीम,अनंत, एहि हेतु विश्वास अछि जे आइ नहीं तँ काल्हि क्यो ने क्यो हमर प्रयासकेँ सार्थक बनायत।
आरुणि अपनाकेँ अपन मायसँ दूर अनुभव केलन्हि, किछु अस्वस्थ सेहो छथि आऽ वुडलैण्ड नर्सिंग होमक समीपस्थ स्थित विशालकाय अपार्टमेंटक अपन फ्लैटमे असगरहि अध्यावसनमे लीन अपन अतीतक पुनर्विश्लेषणमे रत छथि।
6.पद्य
1.इच्छा-मृत्यु
हे भीष्म अहाँक कष्टक बखान, सुनल छल खाइत पान-मखान, मुदा बुझलहुँ नहि ई बात , ईच्छा-मृत्यु किए कै तात!
भीषणताक’ कथा नहि थोड़, भूख,अत्यचार गरीब पर जोड़, हरिजन शोलकन्ह थोड़हि-थोड़,
केलन्हि भयावह क्षत्रिय तोर, घोषनि-ब्राह्मण सभ मोर, केलन्हि रटन्ता विद्या तोर। एक युधिष्ठिरपर छोरिकय राज, छोड़ल अ’हाँ निसास।
हमर युधिष्ठिर पाँच सय चालीस, पहिरथि खादी-रेशमी खालिस, बुझल भीष्म हम आब ई बात, पेलहुँ इच्छा-मृत्युएँ अहाँ निजात।
2.वार्ड नं 29 बेड नं. 32 सँ
सफदरजंग हॉस्पीटलसँ, आइ देखल हम मीत, डॉक्टर-पेशेंट फ्री इलाजक, दंभ भरइ छथि,हा’ इष्ट। साबुन-तेल सभपर टैक्स, भरइ छथि सभ वासी, लैटरीन गंदा अछि पुछने, नर्स बिगरि देखबइ छथि अपोलोक पगपाती। जाऊ अपोलो गंदगी जौँ लागय, टैक्सक बात फिनान्स मिनिस्टरेकेँ जाऊ बूझाबय।
3.ट्रेन छल लेट
जायब दिल्ली कोना, अस्पतालक भर्ती कक्ष, ट्रेन अछि लेट, डॉक्टर अछि व्यस्त। पहुँचलहुँ दिल्ली, दिल्ली दूर अस्त, दिल्लीक सरकारी डॉक्टर, आइ,काल्हि,परसू,भेलहुँ पस्त। युग बदलल,गणतंत्र आयल, मुदा ट्रेन दिल्ली जायबला, आ’ डॉक्टर दूनू फुर्र, दिल्ली अखनहुँ अछि दूर।
4.सूर्य-नमस्कार
ॐ मित्राय नमः।।1॥
आँखि करताह ठीक मह, हिनकर लाली’ कत्था-पान, दाँतक त’रमे जखन चबान, हनूमानक सूर्यक ग्रहण पड़ल मोन, लाली देखल चढ़िकय मचान। सूर्य-ग्रहणक वर्ण अछि,नहि ई राहुक ग्रास, विज्ञानक छैक सभ बात,कहलन्हि कुलदीप काक। पृथ्वी घुमैछ पश्चिम सँ पूर्व,आऽ, सूर्य केँ घूमबैत अछि पूर्व सँ पश्चिम। मुदा कहू जे गर्मीमे उत्तर-पूर्व आऽ
जाड़मे उत्तर-पश्चिम कियै छथि सूर्य।
की नहीं चलैत छथि अपन अक्ष, ग्रहणक हेतु राहुक नहि काज, चन्द्रमा बीचमे किरणक करै छथि ग्रास। सभ गणना कय ठामे देल, बूड़ि पंडित केलक अपवित्रक खेल।
खेल-खेलमे देश गेल पाछू, आबहुतँ सभ आगू ताकू।
पुनि-पुनि करि दण्ड हम देल, स्थिरचित्त नेत्र ई सभक लेल; राहू-केतु सभक दिन आब गेल।
गंगामे गोदावरी तीरथमे प्रयाग, धन्यभाग कौशल्यामायकेँ राम लेल अवतार। स्नानक बादक मंत्रक ई भाग, खोलत भरत प्रगति-एकताक द्वार।
शक्ति देहु हे भानु मामहः; ॐ रवये नमः।।2॥
मेरुदण्ड-पग होयत सबल, सूर्य-नमस्कारक परञ्च पाठ प्रबल। सूर्यवंशीयोक अहह अभाग, कर्ण-तर्पणक नहि करू बात। जाति-कर्मक ज्ञानक ओर, छल ओतय, नहि किएक पकड़ल। राहू-ग्रासक बातक मर्म, अहह; ॐ सूर्याय नमः॥3॥
सात अश्व-रथक उमंग, रथमूसल अजातशत्रूक संग, महाशिलाकंटकक जोड़, केलक मगध काज नहि थोड़। जर्मनी-इटलीक एकताक प्रयास, दुइ सहस्त्राब्दी पहिनहि काश, रश्मिक सात-अश्वक रहस्य, बूझल मगध ताहिये पहर। छोड़ल भाव पकड़लहूँ अर्थ, हाÝ भरतपुत्र केलहुँ अनर्थ।
भरु शक्ति हे सूर्य अहाँ; ॐ भानवे नमः।
श्वासक-कुंभक केलहूँ अभ्यास, यादि पड़ल कुन्तीक अनायास। सूर्यमेल सुफल भऽ गेल, कवच-कुण्डल भेटल, सेहो इन्द्रहि संगे गेल। एकलव्य पहिनहि द्रोण केलन्हि फेल, अर्जुन, कर्ण-विजय कय लेल? अखनहुँ ई प्रतियोगितामे अछि भेल, प्रतिभाक रूप छय विकृत कैल, अखनहूँ धरि की तू ई सहबह !! ॐ खगाय नमः॥5॥
सूर्या आश्विन गमनमे फेर, अछि परस्पर द्वंदक देरि, गुरु बृहस्पति ठाढ़े-ठाढ़ , करतथि ई सभक उद्धार।
अखनहुँ गुरु छथि गूड़, शूल दैत जोड़ पर हमारा ऋणी, कहैत जे बनओताह हमरा चिन्नी, रहताह स्वयं कुसियारक गूड़, गुरुक-गुरुत्व उष्ण-सुड्डाह हह, ॐ पूष्णे नमः॥6॥
जकर अंकसँ निकलल विश्व
विश्वक प्राण, आऽ तकर श्वासोच्छवास, गुरुत्वक खेलकेँ बनेलहूँ अहाँ, काछुक, सहस्त्रनागक फनि जानि कि-की? एकटा रहस्य आर गहिरायल, भरत-पुत्र गेल हेरायल।
तकर ध्यान हेयास्तदवृत्तयः; ॐ हिरण्यगर्भाय नमः॥7।।
सूर्यकिरण पसरि छय गेल, कतेक रहस्य बिला अछि गेल, तिमिरक धुँध भेल अछि कातर, मुदा ई की अद्भुत भेल। रात्रि-प्रहर देखलहुँ सप्त-ऋषिगण, दिनमे सभ-किछु स्वच्छ अछि भेल, मुदा नहीं तरेगणक लेल ई भेल। सत्यक परत तहियायल बनल खेल, हाऽ विश्ववासी शब्दक ई मेल, अहाँक दर्शनक स्तंभ किए भेल। ते व्यक्तसूक्ष्मा गुणात्मानः। ॐ मरीच्ये नमः॥8।।
अहँक तेजमे हे पतंग प्रभाकर, सागराम्बरा अछि जे नहायल, सौर ऊर्जाक नव-सिद्धांत, नहीं की देलक कनियोटा आस, मेघा-मास नहि अहाँक अछि जोड़, तखन मनुक्खक बात की छोड़। पढ़ल ग्रंथ ब्रह्मांडक बात, तरणि सहस्त्र एकरा पार, अंशुमाली तपनसँ पैघगर गाल। तकर ऊष्णता की हम सहब;
ॐ आदित्याय नमः॥9॥
पिताक बात अछि आयल मोन, बिना सावित्रीक गायत्रीक की मोल, दुइ वस्तुक मेल कखनहुँ नीक, कहुखन परिणाम भेल विपरीत। कटहर-कोआ खेलाह तात, देलन्हि ऊपर पानक पात। पेट फूलल भेल भिसिण्ड, परल मोन रसायन-शास्त्र। तीव्रसंवेगानामासन्नः; ॐ सवित्रे नमः॥10॥
मोन पड़ल चोरी केर बात, चोरक आँखिमे आकक पात, पातक दूध पड़ला संता चोर, सोचलक आब आँखि गेल छोड़ि। कहलक मोने बुद-बुद्काय, करु तेल नहि देब मोर भाय।अर्कक दूधक संग करु तेल, बना देत सूरदासक चेल। गौवाँ केलन्हि बुरबकी एहि बेर, चोरक बुनल जालक फेर। तेल ढ़ारि पठौलन्हि चोरकेँ गाम।
मुदा रसायन भेल विपरीत, चोरक आँखि बचि गेल हे मीत। गौआँक काजक हम लेब नहि पक्ष, बस सुनायल रटन्त विद्याक विपक्ष। ध्यान धरह आ’ ई कहह; ॐ अर्काय नमः॥11॥
पोथीक भाष्य आ’ भाष्यक भाष्य, अलंकारक जाल-जंजाल, विज्ञानक पाखंड, ऋतम्भरा बुद्धि कतय छल गेल। योगश्चित्तवृत्तिनिरोधः; ॐ भास्कराय नमः॥12।।
करु स्वीकार हमर ई कविता, हे दुःखमोचन हे, हे सविता। दूर करू विकार संपूर्ण; केलहुँ सूर्य-नमस्कार हम पूर्ण।
5.सनT सत्तासीक बाढ़ि
कमलामहारानीकेँ पार कएल पैरे, बलानकेँ मुदा नाउक सहारे। मुदा आइ ई की भेल बात, दुनू छ’हरक बीच ई पानि, झझा देत किछु कालमे लियऽ मानि।
चरित्रक ई परिवर्तन देलक डराय,
नव विज्ञानक बात सुनाय। बाँध-बाँधि सकत प्रकृति की? भीषण भेल आर अछि ई। हृदयमे देलक भयक अवतार, देखल छल हम गामक बात। बड़का क’लम आ’ फुलवारीमे, बड़का बाहा देल छल गेल; पानिक निकासी होइत छल खेल। नव विज्ञानी ई की केलथि, बाहा सभटा बन्न भऽ गेल। फाटक लागल छहरक भीतर, बालु मूँहकेँ बन्न कय देल। एक पेड़िया पर छलहुँ चलल हम, आरिये-आरिये, देखल रुक्ष। पहिने छल अरिया दुर्भिक्ष, आब दुर्भिक्ष अछि छुच्छ। सिल्ली, नीलगाय सभटा सुन्न, उपनयनमे शाही काँट अनुपलब्ध। जूड़िशीतलक भोगक छल राखल, गाछक नीचाँ सप्ताह बीतल। नहि क्यो वन्यप्राणी आयल खाय, चुट्टीक पाँत पसरायल जाय।
छहरपर ठाढ़ अभियन्ताक गप, छलहुँ सुनैत हम निर्लिप्त। मुदा जाहि धारकेँ कएल पैर पार, तकर रूप अछि ई विस्तार। नवविज्ञानिक चरित्रानुवाद होयत एहन नहि छल हम जानल, मुदा देने छल ओकरा दुत्कार, कुसियारक किछु गाछ,पानिक बीचमे ठाढ़। माटिक रंगक पानि,आ’ हरियर कचोड़ गाछ, छहरक ऊपरसँ झझायल पानि, लागल काटय छहरकेँ धारक-धार। ठाम-ठाम क़टल छल छहर, ऊपरसँ बुन्नी परि रहल। सभटा धान-चारु,भीतक कोठी, टूटि खसल,पानिक भेल ग्रास। हेलिकॉप्टरसँ खसल चूड़ा-गूड़, जतय नहि आयल छल बाढ़ि, किएकतँ पानिमे खसाकय होयत बर्बाद। हेलीकॉप्टरक नीचाँ दौड़ैत छल भीड़, भूखल पेट, युवा आ’ वृद्ध।
ओ’ बूढ़ खा’ रहल छथि चूड़ा-गूड़, बेटा-पुतोहुक शोक की करि सकत पेटक क्षुधा दूर?
एकटा बी.डी.ओ.क बेटा छल मित्र, कहलक ई सरकार अछि क्षुद्र, ओकरा पिताकेँ शंटिंग केलक पोस्टिंग, गिरीडीह सँ झंझारपुरक डिमोशन, कनिंग। मुदा भाग्यक प्रारब्ध अछि जोड़, आयल बाढ़ि पोस्टिंग भेल फिट।
सोचलहुँ जे हमरेटा प्रारब्ध अछि नीच, शनियो नीच, सरस्वती मँगेतथि की भीख? पहुँचलहुँ गाम, पप्पू भाइक मोन छोट, विकासक रूपरेखा, जल-छाजन,निकासी..,...
बात पर बात फेर सरकारक घोषणा, बाढ़ि राहत, एक-एक बोरा अनाज, सभ बोरामे पंद्रह किलो निकाललथि ब्लॉकक कर्मचारी।
बूरि छी पप्पू भाई अहूँ, मँगनीक बरदक गनैत छी दाँत, पिछला बेर ईहो नहीं प्राप्त। हप्ता दस दिनक बादक बात, क्यो गेल बंबई,क्यो धेलक दिल्लीक बाट; गाममे स्त्री,वृद्ध आ’ बच्चा, बंबईमे तँ तरकारी बेचब,बोझो उठायब; सभ क्यो केलक ई प्रण, मायक स्वप्न अछि कोठाक होय घर, अगिलहीक बाद फूस आ’ खपड़ा, पुनः बनायल बखाड़ी जखन भेल बखड़ा।
भने भसल बाढ़िमे भीत, बनायब कोठाक घर हे मीत। खसल लागल ईंटा गाममे, कोठा-कोठामे भेल ठाम-ठाममे। पुरनका कोनटा सभ गेल हेराय, जतय हेरयबाक नुक्का-छिप्पी खेलायल ह’म भाय। आब सुनु सरकारक खटरास, आर्थिक स्थिति सुधारल ह’म मेहथमे क’ खास। आदर्श ग्राम प्रखंडक एकरा बनाओल, कहैत छी जे ह’म बंबई दिल्लीमे कमाओल,
सुनु तखन ई बात, जौं रहैत अस्थिर सरकार, तँ रहैत नहीं दिल्ली नहि बम्मई, विजयनहरम साम्राज्यक हाल, पुरातात्विककेँ अछि बूझल ई बात। धन्यभाग ई मनाऊ, हमरा जितबिते रहू हे दाऊ। प्रगति-परिश्रम अहाँ करू, हमर समस्यासँ दूर रहू। बाढ़ि आयल सत्तासीमे, तबाही देखलहूँ,मुदा कहैत छी हम, देखू आबाजाहीकेँ।
धन्यभाग हे नेता भाई, अहीसँ तँ मनोरंजन होइत अछि, मेला-ठेला खतम भय गेल, हुक्कालोली भेल दिवाली, आ’ जूड़िशीतलक थाल-कादो-गर्दा भेल होली। तखन अहूँक बात सुनने दोष नहि , कमायलेल हमहूतँ दिल्ली-बंबई आयल छी, कमसँ कम अहाँक ई बड़कपन, जे गामकेँ नहि छोड़ल, मनोरंजनो करैत छी,कमाइतो छी,खाइतो छी। आ’ दिल्ली बंबइ सेहो घुमैत छी।
6. महाबलीपुरममे
असीम समुद्रक कातक दृश्य, हृदय भेल उमंगसँ पूरित। सूर्य-मंदिर पांडव-रथ संग, आकश-द्वीपक दर्शन कयल हम। नूनगर पानि जखन मुँह गेल, भेलहुँ आश्चर्यित,गेलहुँ हमारा हेल। लहरिक दीवारिसँ हमारा टकराय, अंग-अंग सिहरि-सिहराय। देखल सुनल समुद्रक बात, बिसरल मन-तन लेलहुँ निसास। सुनेलक ‘मणि’ गाइड ई बात, एलथि विदेशी खोललथि ई सत्य, पल्लव वंशक ई छल देन, भारतवसी बिसरल तनि भेर। मोन पडल अंकोरवाटक मंदिर, राजा खतम भेल बिसरल जन,हरि-हरि। टूटल इतिहासक तार जखन, स्वाति भेल ह्रास अखन; कास्पियन सागरक पानिक भीतरक मंदिर, भारतीय व्यापारीक द्वारा निर्मित।
आब एखन अछि हम्मर ई हाल, गामक बोरिंग पम्पसेट अमेरिकन इंजीनियरक खैरात। छोडू भसियेलहुँ कतय अहाँ फेर, प्रीति,पत्नी,हँसि-हँसि भेलथि भेड़।
7.स्मृति-भय
शहरक नागरिक कोलाहल्मे, बिसरि गेलहुँ कतेक रास स्मृति, आ’ एकरा संग लागल भय, भयाक्रांत शिष्यत्व-समाजीकरणक। समयाभाव,आ’कि फूसियाहिंक व्यस्तता, स्मृति भय आ’कि हारि मानब, समस्यासँ,आ’ भय जायब, स्मृतिसँ दूर,भयसँ दूर, सामाजिकरणसँ दूर-खाँटी पारिवारिक।
मुदा फेर भेटल अछि समय,युगक बाद, बच्चा नहि,भ’ गेलहुँ पैघ; फेरसँ उठेलहुँ करचीक कलम, लिखबाक हेतु लिखना,मुदा दवातमे सुखायल अछि रोशनाइ, युग बीतल,स्मृति बिसरल,भेलहुँ एकाकी।
सहस्त्रबाढ़नि जेकाँ दानवाकार, घटनाक्रमक जंजाल,फूलि गेल साँस,
हड़बड़ाक’ उठलहुँ हम,आबि गेल हँसी, स्वप्नानुशासन,लट्पटाकेँ खसलहुँ नहि,धपाक; भ’ गेलहुँ अछि पैघ।
बच्चामे कहाँ छल स्वप्नानुशासन, खसैत छलहुँ आ’ उठैत छलहुँ, शोनितसँ शोनितामे भेल, उठिकय होइत घामे-पसीने नहायल, स्मृति-भयक छोड़ नहि भेटल, ब्रह्मांडक कोलाहल, गुरुत्वसँ बान्हल, चक्कर कटैत,करोड़क-करोड़मील दूर सूर्य, आ’ तकर पार कैकटा सूर्य। के छी सभक कर्ता-धर्ता, आ’ जौं अछि क्यो,त’ ओकर
निर्माता अछि के’, ओह! नहि भेटल छोड़। लेलहुँ निर्णय पढ़िकेँ दर्शन, नहि करब चिन्तन,तोड़ल कलम, करची आ’ दवात।
के छी ई सहस्त्रबाढ़नि, घूमि रहल अछि एकटा परिधिमे,
शापित दानव आकि कोनो ऋषि, ताकैत छोड़ समस्याक, आ’ समस्यातँ वैह, के ककर निर्माता आ’ तकर कतय अंतिम छोड़, के ककड़ स्वामी आ’ सभक स्वामी के? आ’ तकरो के अछि स्वामी!
भेटल स्वप्नानुशासन,टूटल शब्दानुशासन, तकबाक अछि समाधान, फेर गेलहुँ स्वप्नमे लटपटाय, खसब नहि धपाक,तकबाक अछि छोड़।
शंका-समाधान ल’ग,
डगमग होमय लागल अपना पर विश्वास।
जेना कोनो भय,कोनो अनिष्ट, बढ़ा देलक छतीक धरधरी, आ’ कि नेनत्वक पुनरावृत्ति! जन्म-जन्मांतरक रहस्य,आत्माक डोरी? आ’ कि किण्वन आ’ विज्ञान केलक सृष्टिक निर्माण!
पीयूष आ’ विषक संकल्पना, स्वाद तीत,कषाय,क्षार,अम्ल कटु की मधुर! खाली बोनमे उठैत स्वर, षडज, ऋषभ, गान्धार, मध्यम, पंचम, धैवत, निषाद! खोजमे निकलि गेलथि अत्रि, अंगिरा, मरीचि, संग लेने पुलऋतु,पुलस्त्य आ’ वशिष्ठ। प्राप्त करबालेल अष्टसिद्धि अण्मिक, महिमाक, गरिमाक, लघिमाक, प्राप्तिक, प्राकाम्यक, ईशित्व आकि वशित्व, सप्तऋषिक अष्टसिद्धि। नौ निधिक खोज-पद्म,महापद्म,शंख,मकर, कच्छप, मुकुन्द,कुन्द, नील आ’ खर्व, बनल आधार दशावतारक। मत्स्यावतार बचेलन्हि वेद, सप्तर्षिकेँ, आ’ संगे मनुक परिवार। कूर्मावतार संग मंदार-मेरु आ’ वासुक व्याल, आनल सुधा-भंडार। वाराहावतार आनल पृथ्वीकेँ बाहर, चारि अंबुनिधिक कठोर छल जे पाश, मारल हिरण्याक्ष।
नरसिंह भगवान बचाओल प्रह्लाद, मारिकय हिरण्यकश्यप,
वामन मारल बालि नापल, दू पगमे पृथ्वी आ’ तेसरमे दैत्यराज। परशुराम, राम आ’ कृष्ण; केलन्हि असुरक संहार, आ’ बुद्धि बदललन्हि तकर विचार। तैं की जे हुनक प्रतिमा, खसौलक देवदत्तक संतान। छिः।क्यो रोकि नहि सकल बामियान। नहि कल्कि नहि मैत्रेय, जल्दीसँ आऊ श्वेत-सैंधव सवारि, चौदह भुवन आ’ तेरह विश्वक, अनबा युग-कलधौत। अर्णवक कोलाहलमे जाय छल, नेनत्व डराय।
मुदा अखन विज्ञान टोकलक मोन, ई तँ अछि किण्वनक सिद्धांत। दशावतारे तँ छथि, उत्पत्तिक आधुनिक सिद्धांत। मत्स्य, कूर्म, तखन वाराह, फेर नरसिंह, तखन वामन। एकसँ दोसर कड़ी मनुष्यक रंग-रूपक, ताकय लेल छल निकलल। दऽ देलन्हि अवतारक नाम, भरत-तनय रोकलन्हि वैज्ञानिक सोच, कड़ी गेल टूटि, ताकयमे कल्कि, ओ’ ताहि द्वारेतँ नहीं एलाह मैत्रेय। लागि रहल अछि भेटल सूत्रक ओर आर, फूसिये छलहुँ डरायल करब षोडषोपचार।
वेद, पुराण, महाभारत,रामायण,अर्थशास्त्र ओ’, आर्यभट्टीय,लीलावती, भामती,राजनीति,गणित,भौतिकी केर समग्र चरित्र। कर्मक शिक्षा गेल ऊधियाय, बिहारिमे अंधविश्वासक। दर्शन भेल जतय अनुत्तरित, आ’ विज्ञान देलक किछु समाधान, तँ पकरब छोर एकर गुरुवर, जे केलक समस्या दूर। एकर परिधि भने अछि छोट,यदि परिधि करब पैघ, तँ फेर बदलताह दर्शनक कांट्रेक्टर, दर्शनकेँ धर्ममे आ’ धर्मकेँ नरक-स्वर्गक प्रकार-प्रकारंतरमे।
भौतिकी आ’ एस्ट्रोनोमीकेँ बनेलथि एस्ट्रॉलोजी
विज्ञान बनल अंधविश्वास।
जखन नेति-नेति बनत उत्तर। तखन भने रहय दियौक प्रश्ने अनुत्तरित।
सभ गेलथि आगू, मुदा भरत-तनय छथि पाछू। लीलावतीयोमे,भानुमतीयोमे कोना तकताह जातिगत भेद, एकलव्यक प्रशंसामे व्यासजीक लेख मुदा कार्य नहि क्यो बढ़ेलक आगू। सहस्त्राब्दीक अंतराल देलक जातिगत करताल। विज्ञान आ’ कला,भूख आ’ अन्न; भेलाह जातिगत छोड़ताह की स्वाछन्न। यादि पड़ल गामक भोज,ब्राह्मण आ’ शोलहकन्हक फराक पाँति, पहिल पाँतिमे खाजा-लड्डू परसन पर परसन, दोसर पाँतिमे एक्के बेर देल। रोकल कला-विज्ञानक भागीरथीक धार, भेटल राहूक ग्रास। यादि पड़ैछ पिताक श्राद्धकर्म,भरि दिन कंटाहा ब्राह्मणक अत्याचार, आ’ साँझमे गरुड़ पुराणक मारि।
सौर-विज्ञानक रूपांतर आ’ ग्रहणक कलन, दक्षिणाक हेतु भेल कलुषित। रक्षा-विज्ञानक रामायणक पाठ, कखन सिखेलक भीरुताक अध्यात्म। ब्यास्जीक कर्ण-एकलव्य-कृष्णक पाठ सामाजिक समरसताक; अखनहु धरि अछि जीवंत, नहीं भेल खतम; दू-सहस्त्राब्दी पहिनेक उदारवादी सोच; सुखायल किएक विद्या,सरस्वती-धार जेकाँ भेल अदिन;
तखनहि जखन विद्या-देवी छोड़लन्हि, सुखा गेलीह बिनपानिक बिन बुद्धिक। फेर अओतीह कि घुरि कए बदलि भेष, एतय, हम्मर भारत देश?
हजार बर्षक घोँघाउज,कि होयत बंद? आ’कि एकलव्य-कर्ण-कृष्णक पाठ छोड़ि, युधिष्ठिर-शकुनिक एक्का-दुक्का-पंजा-छक्काक पढ़ब पाठ। कच्चा बारहकेँ शकुनि बदलताह पक्का बारहमे, आ’ करताह अपन पौ-बारह। तीनटा पासा आ’ चारि रंगक सोरे-भरि गोटी, करत भाग्यक निर्माण? चौपड़क चारि फड़ आ’ एक फड़मे चौबीस घर, की ई फोड़त भारतक घर? युधिष्ठिर जौं भेटताह तँ कहितियन्हि, जे चारि लोकक सोझ केला पासाक, खेलयतहुँ जकर नियम होइछ हल्लुक।
दू व्यक्तिक रंगबाजी खेलकेँ अहाँ ओझरेलहुँ, खेला खेलक संग नहि वरनT खेलेलहुँ देश आ’ प्त्नीक संग। तैं दैत छी ह’म ई उपराग, शकुनियोसँ पैघ कैल अहँ अपराध।
जकरे नाम लालछड़ी सैह चलि आबय ठोकर मारि पड़ाय,सतघरिया; ती-ती –तीतार तार मेना बच्चा अंडा पार;
बच्चामे खेलाय छलहुँ आमक मासमे ई खेला;
पासाक खेल सेहो खेलेलहुँ द्विरागमनक बाद भड़फोड़ी तक कनियाक संग। वासर-रैन हे युधिष्ठिर-रूपी भरत-तनय नहि खेलाऊ ई खेल, सभकेँ दियऽ ई शिक्षा,दिअऊ संगीतक मेल; स्मृति भय तोड़ल सुर,दियह सुमति वर हे अय गोसाञुनि, गाबि सकी हमारा गीत। कज्जल रूप तुअ काली कहिअए, मात्र ईएह नहि सत्य हे मीत, उज्जल रूप तुअ वाणी कहिअए; सएह होयत हमर परिणीत। झम्पि बादर दूर भेल भय, गगन गरजि उठेलक हुतासन कए, हृदय मध्य बाउग कए, मौलि-मउल छाउर दए। शंख-फूकब वीर रससँ, करब शुरु भय-भंजन; स्मृति-स्वप्नक दंडसँ, खनहि तोड़ब खन-खन, करब मंथन।
सागर-द्वारि पर आनब भुजदंडसँ, गामक दूटा पाँतिक भोजनक आस्वादन। खोलब बंद बुद्धि-विवेक, रुण्डमालमसानीसँ, तोड़ब पाँति नहितँ करब नगरकेँ पलायन। गाम गाम रहत नहितँ, डुबायब भागीरथीक धारसँ; जे रोकलथि एकर धार प्रलय-सन, डूबताह-डूबेताह दू पाँतिबला गामकेँ अपन कुकर्मसँ।
भेल भूमि विलास कानन, निविल बोन विहसि आनल; कण्टक मध्य कुसुम विकल छल, दर्शन-घोषनि-ब्राह्मण ओझरल। धरणि विखिन छल,गंगा-तनु झामर,नहि कल-कल। विज्ञान गणितक कोमल-गल, अभाग्य तापिनि केल’क छल।
बुद्धक नगर बसायब हम भल, अहाँ देव रहब स्वर्ग करि-केलि, गामक लोकहि बजायब ठाम, सोंपलि गाम,पाँति तोहाऊ, चलब दर्शन-अद्वैत मोहाऊ, गामेमे रहब हम मीत, गायब नव-दर्शनक गीत। अपन दर्शनक लेल जे देलक, अहाँकेँ गामक वनवास, लेब तकर बदला हमारा जा कय, कष्ट सहब देब अहाँकेँ निसास।
अपन दर्शनक लेल,दुइ सहस्त्राब्दिक खेल केलेलन्हि जे, तनिकर गामक स्वरूप हम करब कानन, बुद्धक नगर बनेलन्हि जे कण्टक, कुसुम ततय आनब हम आनब। सयमे दूटा दर्शनलेल फाजिल, पासा फेकब सहस्त्राब्दीक चौपड़ चारि युग पर, जे अज्ञात तकरो ताकब हमारा तात, परञ्च जे ज्ञात,तकर त’ करए दिय’ हिसाब-किताब।
8.फ्रैक्चर
हॉस्पीटलमे आबाजाही
गामक प्रवासीक। बुझैत छलाह जखन समाचार पिताक भर्त्तीक। ठामहि दरभङ्गा बस-स्टैंडहिसँ, गाम जयबाक बदला अबैथ हॉस्पीटल।
की केलहुँ शरीरकेँ,
आ’ नहिये बनेलहुँ जमीन-जत्था। बच्चा सभक लेल नहि
राखल दृष्टि यैह व्यथा। की सभ करैत, कतय नहि पढ़ैत, चण्डाल किए भेलहुँ हे कक्का।
ओतहि बैसल छलाह टुटियाँ, पिताक समक्ष, पहिनहिँ बुझने छलाह जे, छल ई फ्रैक्चर।
कहल पहिने समाचार तँ पुछिअन्हु, चाहो आब अबैत होयत, पैर हाथ धोआय अनिहन्हु।
कहल पैर टुटि गेल की कका, पिता किछु बजितथि, बजलाह टुटियाँ, होइछ टूटब आ’ फ्रैक्चर होयब एक्के, नहि छलन्हि बूझल से, कहल नहि चिंता करैत जाउ, भगवान रक्ष रखलन्हि, फ्रैक्चरे भेलन्हि, पैर टूटल नहि बाउ।
9.मरकरी डिलाइट
सोझाँसँ त्रिपुण्ड-चानन, देने आयल रहथि उदना।
देखल गामक प्रवासी जहिना, कहल रौ छँ तोँ भाइ उदना।
संग कटलहुँ बाँस, जड़िमे बान्ही गमछा हम आवाजकेँ दबेबा लेल, आ’ टेंगारीसँ दू छहमे काटय छलह तोँ, पुरनाहाक डबरामे लीढ़क नीचा नुका कय, करी संपन्न ई काज बिन विघ्न।
हम पश्चात् भेलहुँ प्रवासी, मरकरी-डिलाइट दयकेँ तोँ, भेलह गामक वासी।
पंडितक अकाल छल नहि, छलह कोनो कंपीटीशन, भेलहुँ अहाँ औ’ भजार, गामक नव उदयनाचार्य।
10.चोरबजारक जुत्ता
ओह नहि मोन पारू, बुझल अपनाकेँ बुधियार, आनल ई जुत्ता ततयसँ, गेलहुँ जहिया चोर बजार।
सैंत कय राखल एकरा, थाल कीच नहि लागय देल। पैर दैत छलहुँ पानिमे आ’ जुत्ताकेँ हाथमे लेल। दुइये दिन तँ पहिरल एकरा, सीढ़ीसँ छलहुँ उतरैत, सोलसँ उखड़ि सोझँहि निकलल, शरीर आत्मासँ रहित जे भेल।
सीबि-साबि कय ची पहिरि रहल, पाइ वसूली तैयो हएत। नहि पूछू जौँ पूछय छथि क्यो, मोन कनैछ भोकारि-पारक लेल।\
11.की-की गछलियन्हि
ट्रेनमे भेटलाह घटक, यौ फलना बाबू। मुँह देखाबक जोग नहि छोड़ल, आगाँ की-की बाजू।
शांत बैसू भेल की। अहाँक अछैत होइत की, एहि गरीबक पुत्रीक, कन्यादान संभव की भाइजी।
औ’ अहाँ गछि लेलियन्हि, भेल कोजगरा द्विरागमनो, भेटलन्हि किछुओटा नहि वरागतकेँ, कोनोटा इज्जत नहि राखलन्हि ओ’।
यौ अहूँ हद्द कएलहुँ। यादि नहि की-की गछलियन्हि।
ओहि सुरमे छलुहुँ बेसुध, हँ मे हँ टा मिलेलियन्हि। कहैत गेलाह ओ’ एक पर एक, नहि कहि कय बुरबकी करितहुँ। लक्ष्मीपात्र छथि से लक्ष्मी देलियन्हि, आबोतँ जान बकसू।
मॉटरसायकिल लय की करतथि, देहो-दशा ताहि लेले चाही, चेनक लेल बेचैन किय छथि, निचेन रहथु, बाकी अक्चि बात ई।
ताकि रहल छी पुत्रक हेतु, तकैत रही अँहीक आस, औ’ छलहुँ कतय भाँसल, अहाँ यौ घटकराज।
कोनो मोटगर असामी, आनि करू उद्धार, तीनू बेटीक कर्जसँ उबारथि जे, चाही एहन गुणानुरागी।
12. बेचैन नहि निचैन रहू
दौरि-दौरि कय पोस्ट-ऑफिस, भेलहुँ जखन अपस्याँत किएकतँ,
मनीऑर्डरक छल आस। पुछल एखन धरि अछि नहि आयल, मनीऑर्डर यौ प्रभास।
चिट्ठीयेक संग पठेने छलथि पाइ, चिठी तँ समयेसँ पहुँचल, टाका किए नहि बाउ।
पोस्ट बाबू जे कए नेने रहथि, हुनकर पाइसँ कोनो उद्यम, कहल चिट्ठी अबैत अछि, बेटा अछि अहाँक छट्ठु, पाइ पठबैत समयसँ तँ पहुँचैत, मुदा पठबैत अछि छुच्छे संदेश।
बेचैन किए छी, की अप्पन उद्यम करब हम अहाँक टाकासँ, से बुझैत छी।
दोसर गामक पोस्टबाबू, फेकैत अछि चिट्ठी कमलाक धारमे, हम छी बँटैत तेँ कहैत छी जे भेटल अछि संदेश।
13.होइ ची जे हुम लुक्खी नहि छी
देखि हुनका(गारिपढ़ुआकेँ), देबय लागलथि गारि, लुखीक नाम लय कय, सात पुरखाकेँ देलन्हि ताड़ि।
ओ’ अनठेने ठाढ़ बूझल, दैत अछि ई लुक्खीकेँ गारि।
कहल अन्तमे(गारि पढ़निहार), हौ की छह होइत ई, मूँहतँ छह केहन अप्पन, लुक्खी नहि अपनाकेँ बुझैत छी।
14.क-ख सँ दर्शन
ट्युशन पढ़बय जाइत छँह, इज्जततँ करैत छौक? जलखै तँ नहिये परञ्च, चाहो-पानिक हेतु पुछैत छौह।
ट्युशन कय खाइत छी, की कहलहुँ हे से नहि बाजू। द्रोणक नव अवतार छी हम, से छियन्हि कहि देने, जाइत देरी करह जलखैक व्यवस्था, करू नहितँ छी नहि हम द्रोण, औठाँक नहि कोनो लालसा थोड़। मात्र पढ़ेबन्हि छओ महिना, दर्शन नहि होयतन्हि क-ख केर, नहि से नहि बाजू, खुआ पिया कय केने अछि ढेर।
15.गाय
लाठी मारबामे कोनो देरी नहि, बछी भेला पर शोको थोड़ नहि, परन्तु छी पूजनीया अहाँ, निबंध लिखैत छी अहाँ पर क्षमा।
16.बापकेँ नोशि नहि भेटलन्हि
यौ बुझलहुँ बुच्चुनक गप्प, नहि करैत छी खिधांश,सुनू हम्मर साँच।
समयक छल नहि हमरो अभाव, कहल हँ सुनाउ किछु भाषण-भाख ।
देखि पुछलियैक बुच्चुनकेँ हौ, ई की उजरा नाँकसँ सुँघने जाइत छह, कहलक काका खोखीँ होइत छल, खोखीँक दवाइ अछि ई।
औ बाबू बाप मरि गेलैक, मोशकिल रहय नौँसि भेटब, मुदा देखू बेटा सोँटैत अछि विक्स वेपोरब।
17.पाइ
देखू पाइ नहि लिय’ अहाँ, बेटा विवाहमे कारण जे, पुतोहु करत उछन्नड़, पाइ बाली आयत जौँ।
पूछल अहाँ सभ जे छलियैक लेने, बेटा विवाहमे पाइ जे, कहलन्हि अहूमे गप्प अछि दूटा।
पहिल जे पाइ दबबैत अछि लोककेँ। मुदा दोसर, जे दबा दैत छियैक, हमरासभ पाइकेँ ।
जे कहलहुँ गुनू तकरे, हमरा पर नहि आउ दाइ गे।
18.असत्य
हम कक्कर काज नहि कएलहुँ, बेर पर मुदा काज क्यो आयल? असत्य नहि कहियो छी बाजल, सत्यक आस नहि छोड़लहुँ आ’ असत्यक बाट सेहो नहि ताकल।
यौ अहाँ, एहनो क्यो बजैत अछि, असत्य नहि छी कहियो बाजल, एहिसँ पैघ कोनो असत्य अछि।
क्यो दुःखी कहलकतँ काज केलहुँ, अपने जा कय तँ नहि पुछलहुँ, ओक्कर काज भय जाइत छैक, तँ उपकरि कय पुछैत छी, जौँ काजमे भाँगठ होइत छैकतँ, निपत्ता भय जाइत छी, बेर पर एहने काज अहाँ अबैत छी।
हम आलांकारिक प्रयोग केलहुँ तेँ, टाँग पकरैत जाइत छी।
19.मसोमात
मलेमासक मेला-ठेला, ट्रेनक धक्का मुक्की। हँसैत-हँसैत पेट छी पकड़ल, हे यै कनियाकाकी।
कहैइत छलीह एकटा मसोमात, भीड़मे ओहि गाड़ीमे, एतेक दुःखतँ ओहू दिन नहि भेल, भेलहुँ राँड़जाहि दिन, हौ सवारी।
20. श्राद्ध नहि मरा जाय
एक मृत्यु फेर दोसर मृत्यु, नेनाक पिताक-काकाक।
कक्काक लोकवेद छलन्हि दबंगर, से चिन्तित छ्ल छोटका भाइ।
श्राद्धावधिमे दोसर मृत्यु भेने, एक्के श्राद्धसँ होइछ दोसराक श्राद्ध, एकक श्राद्ध जायत मराय, छल चिंतित दूनू भाय।
कमजोरहाक संग पण्डितो देत नहि, शास्त्र धरि किछुओ कहय,
मामागाम खबरि दियौक, पिताक श्राद्धने मरा जाय।
21.बानर राजा
सिँह राजसँ भेल पीड़ित वन-जन, इलेक्शन करायल मिलि सभ क्यो, संख्या वानरक हरिण मिला कय, छल बेशी से भेल ओ’ राजा। सिंहराजकेँ तामस अयलन्हि, खा’गेल हरिणराजक बच्चा एकदिन।
दाबीसँ हरिण गेल सम्मुख, वानर राजा कहलन्हि, बदमाशी अछि सिंहक, कहि निकलि गेल जंगल बिच। गाछक डारि पकड़ि छिप्पी धरि, खूब मचेलक धूम। तामसे विख भय सिंह राज, खएलक बच्चा सभटा मृगराजक, जखन सुनाओल जाय वनराजकेँ, फेर वैह धूम फेर मचाओल।
मृगराज कहल हे नृप, एहि हरकंपसँ होयत, जीवित हमर संतान।
कहल नृप कहू भाय, हम्मर मेहनतिमे अछि की कमजोरी, करल प्रयास हम भरिसक मुदा, बुझू हमरो मजबूरी।
22.समुद्री
संस्कृतक पाठ नहि पढ़ल, कोन पाठ अहाँ पढ़ने छी, पंडित कहि बजबैत अछि सभ क्यो, त्रिपुण्ड धारण कएने छी!
रहथि हमर पुरखा पंडित, छोड़ू हमरा इतिहास देखू। मिथिलाक गौरव याज्ञवलक्य, कपिल कणादक देश छी ई, जैमिनीक,गौतमक अछैतहुँ,
पुछै छी पण्डित केहन छी।
सामुद्रिक विद्या ज्योतिषिक जनय छी,
नहि सुनल फेर बहस किए छी केने। फेर छी हँसी करैत अहाँ यौ, भविष्यक छी हम हाल लेने।
23.मैट्रिक प्लक
हौ सभकेँ सुनलहुँ केने बी.ए.,एम.ए.,
मुदा बुझल नहि छल डिग्री, दोसरो होइछ आनो-आनो।
आइ एक पकठोस बटुक, अछि आयल दलान पर पूछल, कोन अंग्रेजिया डिग्री छी लेने, मैट्रिक प्लक एहने किछु बाजल।
हौ काका अछि की ओ’ गेल, ओकर गेलाक बाद हम बाजब, कारण अछि भेल ओ’ फेल।
24.क्रिकेट-फील्डिंग
हम बाबा करू की पहिने, बॉलिंग आ’ कि बैटिंग।
बॉलिंग कय हम जायब थाकि, बैटिंग करि खायब जे मारि।
पहिले दिन तूँ भाँसि गेलह, से सुनह हमर ई बात बौआ, बटिंग बॉलिंग छोड़ि-छाड़ि, पहिने करह ग’ फील्डिंग हथौआ।
मिथिला यूनिवर्सिटी आकाशवाणी दरभंगा आ साहित्य अकादेमी मे जे भऽ रहल अछि सएह "मैथिल ब्राह्मण मात्र लेल मिथिला राज्य" मांगैबलाक मिथिला राज्यमे हएत, से जे शंका लोककेँ छै से असत्य नै छै।
साहित्य अकादेमी मैथिलीक पतन लेल जे काज केलक अछि आ कऽ रहल अछि तकरा मौन आ मुखर सम्बोधन केनिहारक संख्या आंगुर पर गानल जा सकैत अछि। "सगर राति दीप जरए" समानान्तर परम्पराक बौस्तु रहए तकर प्रयास हेबाक चाही, साहित्य अकादेमी पोषित मुख्यधारा लग ने लेखक छै आ ने पाठक आ ने प्रतिभा। ओकर इतिहास लेखन मे एहेन एहेन लोक आ पोथीक वर्णन भेटत जकर अस्तित्व नै छलै, से मूल धारा अपन इतिहास लेखनमे कोनो गनती करबा लेल स्वतंत्र अछि । राधाकृष्ण चौधरी आ सुभाष चन्द्र यादवक संग कएल छ्लक विरोध ओइ धारामे नै भेलै, कारण ओ "स्टेटस को" समर्थित लोकक संगठन छिऐ। साहित्य अकादेमीक गोष्ठी मूल धाराक लेल सगर रातिक गोष्ठी भऽ सकैए समानान्तर धाराक लेल नै।
२
शिव कुमार झा "टिल्लू"क "अंशु" आ बेचन ठाकुर जी क नाटक "ऊंच-नीच" ८१म सगर राति दीप जरय कथा गोष्ठीक आयोजन देवघरमे लोकार्पित हएत जे ब्राह्मणवादी समीक्षा आ रंगमंचपर अन्तिम मारक प्रहार हएत।
मैथिली आ मिथिलासँ प्रेम करैबला अधिसंख्यक समानान्तर परम्परा सम्बन्धी वर्ग "गरिखर" मुख्यधाराक डरे साहित्य अकादेमी गोष्ठीकेँ "सगर राति दीप जरए" केर मान्यता नै दऽ सकत।
३
मैथिलीक मूल "गरिखर" परम्परा मे २० टा लेखक छै आ पाठक एक्कोटा नै, ई बीस गोटा बीस ग्रुपमे विभक्त अछिो, सभ आपसमे कुकुड़ कटाउझ करैत रहैत अछि, मुदा विदेहक विरोधमे एक भऽ जाइत अछि आ साहित्य अकादेमीक पक्षमे भऽ जाइत अछि।
"सगर राति दीप जरय" यएह एकटा संस्था छै जतऽ नन्दविलास राय सेहो जा सकै छथि आ जगदीश प्रसाद मण्डल सेहो। गुआहाटीक विद्यापति पर्व मे "मैथिल ब्राह्मण मात्र लेल मिथिला राज्य आ मैथिली भाषा" मांगैबला ब्राह्म्णवादी सभ जइ तरहें जगदीश प्रसाद मण्डल जीकेँ मुख्य अतिथि बनेबा पर निर्लज्जतापूर्ण हंगामा केने रहथि, वा दरभंगाक विद्यापति पर्व मे "नन्द विलास राय"केँ कवि सम्मेलनमे भाग नै लेबऽ देल गेल रहन्हि ई कहि कऽ जे के अहाँकेँ पोस्टकार्ड लिखि कऽ बजेने रहए!!!
जँ समानान्तर परम्परा साहित्य अकादेमी गोष्ठीकेँ मान्यता नै दऽ रहल अछि तँ ऐ सँ मिथिलापर ई कलंक तँ दूर भेबे कएल जे हम सभ "स्टेटस कोइस्ट " छी, आब अधिसंख्यक वर्ग ओइ कुकृत्यसँ अपनाकेँ दूर राखऽ चाहैए।
मैथिली साहित्य आ इतिहास दू खण्डमे बँटि गेल अछि। लोक जेना गांधीजीक विरोध कऽ महान बनऽ चाहैए तहिना विदेहक विरोध कऽ कए सेहो।

साहित्य अकादेमीक गोष्ठीकेँ "सगर राति दीप जरए" केर मान्यता भेटै ओइ लेल कमलेश झा सन "कम्यूनिस्ट" आ ढेर रास "मैथिल ब्राह्मण मात्र लेल मिथिला राज्य आ मैथिली भाषा" मांगैबला ब्राह्म्णवादी (कम्यूनिस्ट ब्राह्मणवादी सेहो) अपस्यांत छथि। मुदा समानान्तर धाराक इतिहास लेखन मे साहित्य अकादेमीक गोष्ठीकेँ "सगर राति दीप जरए" केर मान्यता नै देल जा सकत। मूल धाराक इतिहास लेखन मे ओ साहित्य अकादेमीक गोष्ठी लेल संख्यामे "एक" नै "अनेक" संख्याक वृद्धि कऽ सकै छथि|
४
सुभाष चन्द्र यादवक "बनैत-बिगड़ैत", साहित्य अकादेमी आ ओकर पुरस्कार: साहित्य अकादेमीकेँ सुभाष चन्द्र यादवसँ भतबड़ी छै। मनुक्खक मनुक्खसँ भतबड़ी होइ छै, मुदा जखन कोनो संस्थाक मैथिली विभाग कोनो मनुक्खक खास संकीर्ण वर्गक कब्जामे चलि जाइ छै तखन ओ संस्था सेहो मनुक्खे संग व्यवहार करऽ लगै छै। पछिला बेर नचिकेताक "नो एण्ट्री: मा प्रविश" क अन्तिम बेर छलै आ ऐ बेर सुभाष चन्द्र यादवक "बनैत-बिगड़ैत"क अन्तिम बेर। ऐ पोथीकेँ आब साहित्य अकादेमी पुरस्कार नै देल जा सकतै। कारण एकटा संस्थाकेँ एकटा पोथीसँ भतबड़ी भेल छै। मूल परम्परा सुखाएल इनारक बेंग छी जकर मृत्यु आसन्न छै। ने ऐसँ "नो एण्ट्री: मा प्रविश" क आ नहिये "बनैत-बिगड़ैत"क महत्व साहित्यिक रूपसँ कम हेतै। मिथिला राज्यक ढोंगी आडम्बरी नेता सभक लेल ओना ई खुशीक विषय थिक मुदा समानान्तर परम्परा लेल ई एकटा चेतौनी छी। की मिथिला राज्य सेहो समानान्तर परम्परासँ भतबड़ी करतै? की ओकरो स्वरूप साहित्ये अकादेमी सन रहतै? मिथिला राज्यक आडम्बरी सभकेँ ई उत्तर देबऽ पड़तै आ नै तँ ओकरो स्थिति सुखाएल इनारक बेंग सन हेतै!!!
 
५
मिथिला राज्यक लेल जँ अहाँकेँ क्यो धरणा दैत, सभा करैत देखाथि तँ हुनकासँ ई अवश्य पूछू जे "मिथिला यूनिवर्सिटी" "आकाशवाणी दरभंगा" आ "साहित्य अकादेमी" मे जे भऽ रहल अछि सएह "मैथिल ब्राह्मण मात्र लेल मिथिला राज्य" मांगैबलाक मिथिला राज्यमे हएत, से जे शंका सभकेँ छै से की असत्य नै छै, आ ऐ ल्रेल मिथिला राज्य आन्दोलन कर्मी कहियासँ साहित्य अकादेमीक संयोजिका आ मेम्बर सभक घरक सोझाँमे आमरण अनशन करबाक घोषणा कऽ अपन प्रतिबद्धताक प्रमाण उपलब्ध करेता।
६
पटना,दिल्ली आ दरभंगा मे प्राथमिक शिक्षा मे आ दूरस्थ रूपेँ मैथिलीक पाठन लेल अनशन केनिहार सभ एकटा पैघ षडयंत्रक हिस्सा भ' सकै छथि, मैथिलीक सिलेबस मे भ' रहल अन्यायक प्रति हिनकर सभक चुप्पी सएह सिद्ध करैए। मैथिलीक सिलेबसमे वएह जमीन्दारक जीवनी आ चारिटा परिवारक स्तरहीन ब्राह्मणवादी कथा-कविता-नाटक देल जाइत रहतै, ओइ भूपसभ लेल अनशन केलासँ मैथिलीकेँ भऽ रहल हर्जा आर बढ़बे करतै। मैथिलीक जातिवादी सिलेबसक खिलाफ अनशन मात्रसँ मिथिला राज्यक ब्राह्मणवादी आन्दोलनी सभक कलंक मेटा सकै छन्हि। पटना, दिल्ली आ दरभंगा मे प्राथमिक शिक्षा मे आ दूरस्थ रूपेँ मैथिलीक पाठन लेल अनशन केनिहार सभक कार्यकलाप जाधरि स्प्ष्ट नै भ' जाए, ओ सभ मूल धाराक एजेण्ट छथि सएह बुझबाक चाही,आ हुनका सभक प्रति ओही तरहक व्यवहार हेबाक चाही।
बोरिंग-दमकलक कर्ज चुकौला पछातिओ हरिहर काकाकेँ केसक वारंट भऽ गेलनि‍। ओना वारंटसँ घबड़ेला नै मुदा एते शंका तँ आबिए गेलनि‍ जे रंग-बि‍रंगक चेहराक बीच जीनाइओ तँ असान नहियेँ छी।
सरसठिक रौदीक पछातिक समए। सरकारोक नजरि‍मे कनी पानि‍ आएल आ रौदि‍याएल कि‍सानोक मन ठेहियाएल। अखनि धरि‍ जे वि‍चार-सोलहन्नी भाग-तकदीरक बीच जीवैत चलि‍ आबि‍ रहल छल तइमे कनी धक्का लगलै। धक्काक कारणो भेल जे गामक-गाम सून भऽ भऽ मसान जकाँ बनए लगल छल, बनबो कएल। नम्‍हरो-नम्‍हरो गाछमे सूखनि‍याँ लगि‍ गेल केते रंगक फलो आ अन्नो गामसँ लोकेक संग पड़ा गेल। माल-जालक उजाड़ भऽ गेल। खेती-पथारीक चर्चे की, जे मिथिला दार्शनिक जगह रहल ओइ मि‍थि‍लाक दुर्दिनक बीच कुदि‍न सेहो आबि‍ गेल।
बी.डी.सी. मीटिंग बि‍हानपुरमे भेल। जेना छोट आँट-पेटक मीटिंग तेना खूब जमगर भेल। गामसँ जि‍ला धरि‍क अफसर-अफसरान एकठाम चारि‍ घंटा बैसला, कम नै भेल, मुदा तैबीच चाह-पान-जलखैमे जे समए लगल हुअए तइ लगा कऽ। कलक्‍टर साहैब सभसँ सि‍रगर रहथि‍। ओना अखुनका जकाँ नवतुरि‍या नै, उमेरगर सेहो। हुनके बातक प्रतीक्षामे सभ कि‍यो। उठि‍ कऽ तोहफा बाँटए लगला। श्रीमुखसँ व्‍याख्‍यान देलखि‍न जे सौनक मेघ जकाँ सरकार लटकि‍ कऽ निच्‍चाँ आबि‍ गेल, तँए मुँहमंगा बर्खाक झड़ी लगत। इच्‍छित वस्‍तु लोककेँ भेटत। कहि‍ चारि‍ श्रेणीमे गाम बाँटि‍ देलनि‍। तीन श्रेणीक कि‍सान आ चारि‍म बोनि‍हार। बोनि‍हार लेल गाए-महिंस, रि‍क्‍शा, टमटम इत्‍यादि‍ भेटतै जइमे तीन हीसमे एक हीस सरकार देत आ दू हीस अपन लगतै। तहि‍ना सीमांत कि‍सानकेँ बोरिंग दमकल ति‍हाइ छूटपर भेटत। आ जे अढ़ाइ बीघासँ पाँच बीघाक कि‍सान छथि‍ हुनका चौथाइ छूट भेटत। कहि‍ मुस्‍कीआइत बैसि गेला। धन बर्खा हुअ लगल। सौनक सतैहिया लादि देलक। खाद छूटपर, बीआ छूटपर, खेतीक औजार छूटपर, गाए-महिंसक संग रि‍क्‍शा, टमटम, लाेडस्‍पीकर, चूड़ी दोकान तक।
नाराक संग मीटिंग समाप्‍त भेल। भोजन-भात चलल ढेकार करैत जश देत सभ सीमान टपला।
हवा जकाँ समाजमे उठल। गाम-गामक लोक ब्‍लौक दि‍स मुड़ीआरी देलक। मुदा अनभुआर माल-जाल जहिना डोरी-खुट्टा तोड़ि लंक लऽ पड़ाइए, जे गोटे-गोटे पकड़ेबो करै छै आ गोटे-गोटे बौरौ जाइते छै। खैर जे होउ, भागल चोरक भगबे नफा। तैसंग ई बात सेहो, सभ नै बूझि‍ पौलक जे आम खाइले गाछ रोपए पड़ै छै। भलहिं गाछ रोपब असान किए ने होइ मुदा आमक चुनाव कऽ माटि‍-जगहक चुनाव सेहो करए पड़ै छै, जँ से नै तँ धनखेतीक कलम जेहने जुति‍गर होइ छै तेहने हएत। व्‍याख्‍यानक क्रममे उधि‍या कऽ एते लोक भाँसि गेल जे बुझैक होशे ने रहलै जे गीता जि‍नगी छिऐ ने कि पाठ। अध्‍यात्‍म दर्शने छिऐ आकि‍ जीवन दर्शन। तहि‍ना कलक्‍टर साहैब वि‍चारकेँ सभ बुझलक जे मीटिंग समाप्‍त हेतै आ काल्हि जखने आॅफिसक कुरसीपर बैसै जाइ जेता कि‍ धाँइ-धाँइ गाममे बोरिंग-दमकलक ट्रक संग पंजबिया गाएक पथार लगि जाएत। अकास-धरतीक जे मि‍लन स्‍थल क्षि‍ति‍ज होइ छै ओ हस्‍तांतरणक होइ छै। बोरिंग-दमकल बेपारीक घरसँ जहि‍ना औत तहि‍ना पशुपालकक घरसँ पशु औत। जइ दृष्‍टिएँ मिथि‍लांचल कौड़ीओ बरबरि नै। सोलहन्नी बहरबैयाक आशा।
ब्‍लौक दि‍स गामक लोक मुड़ी उठबैत पौलक जे पहि‍ने-ब्‍लौकक रजि‍ष्‍टरमे नाओं दर्ज करबए पड़त, ओ कागत आगू बढ़ि अगि‍ला आॅफिसमे दर्ज भेला पछाति रजिष्‍टरमे औत। ओइठामसँ बैंक पठौल जाएत, तेकर पछाति‍ काजक दौड़ शुरू हएत। काजोक दौड़ तँ हल्‍लुक नहियेँ। ब्‍लौकक चक्करक संग जि‍लाक चक्कर आ तैपरसँ बैंकक चक्कर धरि‍मे दू बर्ख समए आ बि‍नु हि‍साबक खर्च जहि‍ना सभ गमौलक तहि‍ना हरि‍हर काका सेहो गमौलनि‍। मुदा तेकर मिसिओ भरि‍ चि‍न्‍ता नै भेलनि‍। चि‍न्‍तो केना होइतनि‍, जहि‍ना हजार हाथक गाछक छि‍प्‍पीपर चढ़ला पछाति‍ जँ धरतीपर खसल वा पड़ल फलपर नजरि‍ पड़ै छै, जेकरा पबैले गाछपर सँ उतरैक समैओ आ भीरो कि‍छु ने बूझि‍ पड़ै छै तहि‍ना मनमे घमौड़ लैत रहनि‍। समए आ खर्चक फल एकटा टटके जरूर भेटलनि‍ जे जहि‍ना परि‍वारमे तहि‍ना समाजमे गप-सप्‍पक क्रम बदलल। रजनी-सजनीक खि‍स्‍सामे कमी आएल, खेती-पथारी, माल-जाल इत्‍यादिक बात समाजक मंचपर आएल। छोट-मोट मीटिंग भी.एल.डब्‍लू.क माध्‍यमसँ हुअ लगल। जइसँ लोकक आकर्षण बढ़ल। बैंकक माध्‍यमसँ कर्जमे भेटत आ बैंकेक माध्‍यमसँ असुलीओ हएत। मुदा तैबीचमे जि‍ला स्‍तरपर सब्‍सिडी-आॅफिस हएत। जाबे ओ आदेश बैंककेँ नै भेटतै ताबे कटौती नै हएत, लोनक सूदि चलैत रहत। तेतबे नै छह मासक बीच जँ अदा नै करब तँ सूदिओ मुइरे पकड़ि‍ लेत।
सरसठिक सरकारक मालगुजारी माफक जबरदस असरि‍ भेल। लोकमे नव बि‍सवास जगल जे जइ मालगुजारीक चलैत खेत सभ नि‍लाम होइ छल आब नै हएत। जहि‍ना मालगुजारी देनिहार बि‍सरि‍ गेल तहि‍ना सरकारो अपन कर्मचारीकेँ समेटि दोसर फाइल दि‍स लगा लेलक। ने मालगुजारी देनिहार आ ने लेनिहार रहल। मुदा बैंकमे टटका रसीदक जरूरति‍ भेल। मालगुजारी माफ मुदा केते माफ तेकर चि‍ट्ठी आॅफिसेमे लटकि‍ गेल। जहि‍ना सबहक तहि‍ना हरि‍हरो कक्काक साल भरि‍ टहलैएमे चलि‍ गेलनि।
हरिहरो काका तँ जिद्दी, तहीले समाजमे जश-अजश सदिकाल होइते रहै छन्‍हि। जश ई होइ छन्‍हि जे काजक प्रति‍ जि‍द्दी छथि, मुदा काजे तँ उनटा-पुनटा अछि नीको आ अधलो, दुनू तँ काजे छी। जे वि‍परीतो दि‍शामे काज करबे करत। जि‍द्दी तेहेन जे रगड़ि कऽ टटका रसीद कटा बैंकसँ रूपैआक नि‍कासी कराइए लेलनि‍। पहि‍ल खेप दू सए रूपैआक चेक माइनर एरीगेशनक नाओंसँ देलकनि‍। जि‍नगीक पहि‍ल चेक देखि‍ हरि‍हर काकाकेँ नीक खुशी भेलनि‍। खुशीओ केना ने होइतनि‍, छोटके चेक ने बड़का चेक बनैए।
बैंकसँ नि‍कलि हरि‍हर काका माइनर एरीगेशनक भाँजमे वि‍दा भेला। भँजियबैत-भँजियबैत भाँज लगलनि‍। मात्र दू गोटेक आॅफिस। बोरिंग गाड़ैक ठीकेदारी। चेक जमा करि‍ते रजिष्‍टरमे दर्ज भेला पछाति ठीकेदारक नाओं कहलकनि‍ ठीकेदार तँ ठीकेदारे छी। चाहे-सरकारी हो आकि‍ गैर सरकारी ओ तँ सबहक ठीकेदार भेल। एक संग पचासो ठीकेदारी चलि‍ सकै छै, तँए ओहन लोकक भेँट तँ थोड़े कठि‍न अछि‍। ठीकेदार भेटलनि‍। भेटि‍ते पुछलखि‍न-
“ठीकेदार साहैब, कहि‍या तक काजमे हाथ लगत।”
ठीकेदारी शैलीमे ठीकेदार बजला-
“काल्हि नै परसू आउ?”
ऐ दौग-बरहामे पाँच दिन पछाति फेर भेँट भेलनि। भेँट होइते पुछलखिन-
“अहाँक भेँटो हएब कठि‍न होइए तँए एकटा निठाही दिनक नाओं कहू।”
ठीकेदार स्‍पष्‍ट कहलखि‍न-
“मात्र दूटा पलान्‍ट छै। अहाँक नम्‍बर आठम भेल। बीचक काज भेला पछाति हएत।”
हरिहरो कक्काक तीन गोटेक बैच रहनि। तीनू गोटे वि‍चारलनि‍। काज जहि‍ना अपन तहि‍ना दोसरोक। प्रतीक्षा तँ करए पड़त। पुछलखि‍न-
“केते समए लगत?”
“महिना दि‍नमे भऽ जाएत।”
मास दि‍न पछाति तीनू गोटेक संग हरि‍हरो काका ठीकेदारक खोजमे नि‍कलला तँ पता लगलनि‍ ओ वि‍धान सभा एलेक्‍शनक भाँजमे चलि‍ गेल छथि‍, छह मास पछाति‍ औता। पछुआइत काज देखि‍ सबहक धैर्जक सीमा डगमगाइत तँ रहबे करनि‍। समए बीति रहल अछि कर्जक सूदि बढ़ि‍ रहल अछि। जहि‍ना समए बेठेकान भऽ गेल तहि‍ना परि‍वारक काज सेहो बेठेकान भेने आमदनी टूटि रहल अछि। ऐसँ नीक तँ अपन खेत बेचि‍ बोरिंग करबितौं। कोन फेरामे पड़ि‍ गेल छी। अधमड़ू साँप जकाँ बनि गेल छी।
साल बीति गेल। आॅफिसक उनटा फेरि‍ भऽ गेल। जहि‍ना दुनू स्‍टाफ (अफसर-कि‍रानी) बदलि‍ गेला तहि‍ना ठीकेदारो छोड़ि‍ कऽ पुलक ठीकेदारीमे चलि‍ गेल। भाँज-भुँज लगबैत मास दि‍नक पछाति‍ फेर काजकेँ पटरीपर अनलनि‍। कारगर अफसर। काज करैक उग्र जि‍ज्ञासा। दुनू प्‍लान्‍टक भाँज लगौलनि‍। एकटा काजमे लगल दोसर माटि‍क तरमे चलि‍ गेल। भेल ई जे अंधराठाढ़ी इलाकामे लेअर बहुत नि‍च्‍चाँमे छै। साढ़े चारि‍ सए फुट बोर भेला पछाति‍ लेअर भेटलै। बोरिंग लोड भेल। लोड भेला पछाति‍ जखनि‍ क्रेसिंग पाइप उखाड़ब शुरू भेल तँ पचास फीट तरेमे सौकेट फेल कऽ गेलै। पचास फीट नि‍कलल बाँकी माटिएमे रहि‍ गेल। तहूमे तेहेन जगहपर गेल जे अफसरो बेवस भऽ गेला। कोनो सस-बस नै चललनि‍। अंतमे बेवस होइत हरि‍हर काकाकेँ कहलखि‍न-
“जँ रहि‍ गेलौं तँ जरूर बोरिंग हएत नै तँ देखि‍ते छि‍ऐ, आॅफिसक काज आइ एतए छी काल्हि‍ केतौ रहब।”
जि‍ज्ञासु हरि‍हर काका, अपन काज बि‍सरि‍ पुछलखि‍न-
“सर, एना किए अनि‍यमि‍त छै?”
अफसर-
“किए छै तेकर कोनो एक्केटा कारण छै। रंग-बिरंगक कारण छै। अनेरे कोन समुद्र उपछै भाँजमे जाएब, ओकरा छोड़ू। हेबा की‍ चाहै छेलै से कहै छी।”
ओझरीमे जहि‍ना अमती काँट, पेरासूत ओझराइ छै तहि‍ना ने मनो ओझराइ छै। तइसँ नीक हरि‍हर काका बुझलनि‍ जे जएह कहै छथि सएह नीक। पुछलखि‍न-
“की हेबा चाहै छेलै?”
“होइओक बहुत रस्‍ता छै, तँए एकटा कहब उचि‍त नै हएत मुदा सही रहने, नै सोलहन्नी तैयो उचि‍त तँ भेबे कएल।”
मानब मुड़ी डोलबैत हरि‍हर काका कहलखि‍न-
“एकरा के टोनत?”
अफसर बजला-
“सुनू, नीक होइतै, जे आॅफिसेमे कागत-कलमक करै छथि हुनका निश्चित समए, नि‍श्चित काजक भार देल जान्हि। तइ काजमे की बाधा उपस्‍थित भऽ रहलनि तेकर निश्चित समैपर देखल जान्हि।”
मुड़ी डोलबैत हरि‍हर काका बजला-
“हँ, से तँ देखिते छिऐ जे काज जेहेन होउ मुदा आॅफिसक कागत टन्‍च रहैक चाही। नै तँ दुनियाँ देखै छै जे काेसी योजना सन योजना अरबोक योजना, मुदा राज रौदि‍याएल अछि। एना जँ सराध-बि‍आह दुनू दि‍स योजना चलत तँ केते आशा।”
माइनर एरीगेशनक दौग-बरहा करैत सालक सिजिन समाप्‍त भऽ गेल। सिजिनक अर्थ भेल, जे काज माटिक छै ओ सुखारमे हएत। बरसातक समए बोरिंग गाड़ैमे असुवि‍धा होइ छै धसना खसैक डर रहै छै, नव तकनीकसँ गाड़ल जा सकैए। मुदा दुनूक बीच सामंजस केना हएत से मूल भेल। एक पक्ष बुझैए जे पाइ सरकारक छि‍ऐ, तँ दोसर पक्ष बुझैए पाइ जनताक छि‍ऐ, जेकर गेलै तेकर, हमर की। मुदा की तइसँ काज चलतै???
अगिला साल बिहानपुर, तीन बोरिंग-दमकलक संग काजक केंचुआ छोड़लक। कि‍छु गाएओ-महिंस गाम आएल। कि‍छु रि‍क्‍शा टम-टम बढ़ने सवारीक सुवि‍धा भेल। मुदा जहि‍ना कि‍छु नव उत्‍पादित हथि‍यार गाम आएल तइसँ बेसी लूटैक भूत पछुआ बनि पकड़लक। भोज-भात, बि‍आह-सराध जोर पकड़लक। बैंक कर्ज तर पड़लै। जेकरा असुलैमे शख्‍तीसँ बैंक पेश भेल जइसँ दि‍शाहीन समाज डरा गेल! कारोबार कमैत गेलै...।
बोरिंग गड़ौला पछाति सब्‍सिडी आॅफिसक काज एलनि। जि‍ला भरि‍मे एकटा आॅफिस। जेते काजक भीड़ तइसँ बेसी खेनिहारक भीड़! पहि‍ल दि‍न तीनू गोटे हरि‍हर काका हँसीए-ठठ्ठामे ओझरा, घूमि एला। दोसर दि‍न टेबुलपर जा कहलखिन-
“तीन गोटे बोरिंग-दमकल नेने छी, बाजाप्‍ता बैंकक कागत अछि‍, से सब्‍सिडीक आदेश देल जाए।”
जेना कि‍यो सुनिनिहारे नै! रंग-बिरंगक गप-सप्‍प चलैत! जहि‍ना स्‍कूलमे गल्‍ती केला पछाति वि‍द्यार्थीकेँ ब्रेंचपर ठाढ़ कऽ देल जाइ छै तहि‍ना टेबुलक आगूमे ठाढ़ कऽ देलकनि। घंटा भरिक पछाति कहलकनि-
“परसो आना।”
परसू गेला पछाति फेर परसू। ऊहो भाँज लगबैत जे कि‍नका सम्‍पर्कमे अबैए, मुदा परसू अंत नै भेल। ने आॅफिसमे दैछना देलखि‍न आ ने सब्‍सिडीक कागज आॅफिस छोड़लक।
सतासी-अठासीक भुमकम-बाढ़ि राज्‍यकेँ हि‍ला देलक। दस हजार रूपैआ बैंक लोन माफक अवाज उठल। नव सरकार बनल। लोन माफ भेल।
बैंकक अंतिम चिट्ठी जखनि हरिहर काकाकेँ पहुँचलनि तखनि केस खर्च सहित जमा कऽ देलखिन।
ओही केसक वारंट हरिहर काकाकेँ भेल छन्‍हि।

mmm



कनियाँ-पुतरा


कमला-कमलक जन्मक उनैसम दिन। उनैसमासी कर्म केला पछाति जहि‍ना कर्ता चैनक साँस लेबो करैत आ छोड़बो करैत तहिना सुधनी दादी पोती (कमला) पोता (कमल) केँ जाँति-पीचि, पछबरिया ओसारपर कजरौटी दऽ पूब सिरहौने सुता बेटा-पुतोहुकेँ कहलखिन-
“आब अपन करमकेँ करम-धरम करह, वाड़ी-झाड़ी बिरहा गेल हएत ओकरो तकतियान नै करब तँ जीब केना?”
कहि सुधनी दादी आँगनसँ निकलि वाड़ी दिस वि‍दा भेली आकि दछिनवरिया घरक कोनचर लगपहुँचिते मनमे ठहकलनि। ठहकिते ठाढ़ भऽ गेली। ठहकलनि ई जे कहुना तँ घरमे हमहीं बूढ़ छी, मुदा सुनैत तँ यएह एलिऐ जे जँ बेटा-बेटीक जौंआ संतान हुअए तँ पहिने बेटाक जनम होइ छै पछाति बेटीक। मुदा से भेल कहाँ। पहिने बेटीक जनम भेल? मुदा पुछबो केकरा करबै? बेटा-बेटे भेल, पुतोहु कनियेँ छथि, तखनि? समाजमे जँ केकरो पुछबै तँ कहत जे बुढ़िया बताह भऽ बड़बड़ाइए। गुनधुनमे सुधनी कोनचर लग ठाढ़ भेल ने आगू बढ़ैत आ ने पाछू ससरैत। अपन दतारी दोसरो-तेसरो तँ पुछैवाली छथिए। मुहाँ-मुहीं नै पूछि हएत, मुदा पुछबा तँ सकै छियनि। चोटे आँगन दिस घूमि पुतोहुकेँ हाथक इशारा दैत कहलखिन-
“कनियाँ, कनी एम्‍हर आउ।”
ओसारपर बैसल धीरजकेँ मिसिओ भरि शंका नै भेलनि जे एहेन कोन गप छी जे सोझहामे नै बाजि माए कातमे कहै छथिन। शंको केना होएत चुल्हि-चौकाक बात तँ सासु पुतोहुएकेँ ने कहथिन, तइले बेटाकेँ किए कोनो तरहक कुवाथ हेतनि। लगमे अबिते सुधनी बुधनीकेँ कान लग फुसफुसा कऽ बजली-
“कनियाँ, अहाँ तँ अखनि नव-नौताड़ि छी, अखनि ओते नै बुझबै मुदा माए तँ छथि। चुपचाप हुनकासँ बूझि लिअ जे जौंआ संतानमे पहिने बेटीओक जनम होइ छै?”
सासुक बात सुनि बुधनी मानि तँ गेली, मुदा तैयो बजली-
“ओना काल्हिए हम पूछि लेबनि, मुदा कहियो बाजल छेली जे पहिने बेटेक जनम होइ छै।”
पुतोहुक बात सुनि सुधनी ठमकि गेली। मुदा तैयो बजली-
“कनियाँ, आँखिक देखल अहूँकेँ अछि आ हमरो तखनि सुनलेहे बात मानब उचित हएत?”
सासुक बात सुनि बुधनी ठमकली। बल्ला आकि चूड़ी देखैले कोन ऐनाक जरूरी कोन स्‍त्रीगणकेँ होइ छै। ई तँ सद्य: आँखि देखैत अछि। जेकरा आँखि नै देखैत तइले ने ऐनाक जरूरति। कमसँ-कम एते तँ हेबे करत जे जहिना ऐ समाजमे (सासुरक) तहिना नैहरोक समाजमे अहिना लोक उनटा-पुनटा बुझबो करैए आ बजबो करैए। तैसंग ईहो हएत जे माइयो अपन बातमे मजगूती अनैले दोसरो-तेसरोकेँ पुछथिन वा निम्न बूझि नहियोँ पूछि सकै छथिन। मुदा जँ नै पूछि लेब आ झोंकमे कहियो बुढ़ही झोंकि देलनि तखनि तँ अनेरे आफतमे पड़ि जाएब। पुछैएमे की लगल अछि यएह ने आठ आना मोबाइलमे खर्च हएत, तइले अनेरे सासुक धौजनि बेसाहि कऽ रखब नीक नै। मने-मन बुधनी वि‍चारिते छेली आकि अंकुड़ित भगवान जकाँ मनमेअकुड़लनि। अकुड़लनि ई जे अपना जौंआ सन्‍तान भेल, किनको एक-दू-तीन संतान होइ छन्‍हि, हमर बेथा जहिना ओ नीक जकाँ नै बूझि सकै छथि तहिना तँ हमहूँ नहियेँ बूझि पएब। अपना दू संतानक बेथाक अनुभव अछि, दोसरकेँ तीनक अनुभव रहितो एक-एकक अनुभव छन्‍हि। डायविटीज आ ब्‍लडपेसर किनको एक संग छन्हि आ कि‍नको भेलनि दुनू मुदा बेरा-बेरी। अनुभव तँ दुनू गोटेकेँ दुनू बिमारीक भेलनि मुदा की दुनूक इलाजमे सोलहन्नी एके दबाइ कएल जाएत...।
पत्नीक ओझराएल मनक ओझरी चेहराकेँ रसे-रसे ओझरबैत चलि‍ जाइत। ओसारपर बैसल धीरज बेर-बेर चेहरा देखैत तँ टुटल फूल जकाँ बेसीए मलिन होइत चलि जाइत देखैत। मुदा सासु-पुतोहुक बीचक विवादमे पड़बो ओते नीक नै हएत जेते हेबा चाही। एकर माने ई नै जे परिवारमे कि‍यो चि‍न्तित हुअए आ केकरो लेल धैनसन, सेहो तँ नीक नहियेँ हएत? मुदा पुछबो केना करब? दुनूक बीचक सवाल जँ एक पक्षसँ पूछब तँ दोसर पक्ष पञ्छीए जकाँ ने बुझती, जँ एकठाम बात उठाएब आ ओ लिंग-वि‍शेषक होइ तखन ने माए बाजत आ ने माइयक डरे (सोझमे रहने) पत्नी बजती। तखनि? मुदा जे बदनामे चलि गेल ओ कहियो ने कहि‍यो नि‍कलबे करत, तहि‍ना जे परि‍वारक भीतर घूसि गेल ऊहो भुमहुर-आगि जकाँ धुँएबे करत, तइले अनेरे मन घोर-मट्ठा करब नीक नै, दुधे किए ने पीब लेब जे सभ संगे रहत। दूधक मोहनि जकाँ धीरजक मनमे चलि‍ते रहै आकि दोसर अकुड़ गेल। ओ ई अकुड़ल जे ऐ घरक अगि‍ला भार (चलबैक भार) तँ अपने दुनू बेकती (पति-पत्नी) पर पड़त, जाबे माए जीबैए ताबे गारजन बूझि‍ भार हटौने छी मुदा अखने जँ ओ बिमार पड़ए आ भार उठबै जोगर नै रहि जाए तखनि तँ एकाएक भार पड़बे करत। जँ कोनो काजक भार अबैसँ पहिने अदहो-छि‍दहो बूझल रहत तँ एते हल्‍लुक तँ बनिए जाइ छै जेते सोलहन्नी बिनु बूझलक होइ छै। समाजमे देखै छी जे कि‍नको सत-सतटा बेटी भेने डीह-डाबर दोसराक हाथ चलि‍ जाइ छन्‍हि, तँ कि‍नको सात बेटा भेने गामक अनको सभटा इनार-पोखरि‍ हाथ चलि‍ अबै छन्‍हि‍। धू: अनेरे मनकेँ छिछियबै छी। देखै छी जे एते-दिन बापे बेटाक भि‍नौजी होइ छेलै आब दुनू बेक्‍तीओमे देखै छी। तखनि‍ अनेरे मन किए बौआएब किए ने दुनू बेकती पति-पत्नी बनि‍ बुढ़ाड़ीओमे कोहवर घरक गप करब। पत्नी दिस नजरि उठा धीरज बाजल-
“एम्हर कनी सुनू। अखनि भने माएओ अँगनामे नै अछि, एकटा बात पुछै छी?”
सासुसँ हटि बुधनीक जि‍ज्ञासा पति दिस बढ़ल। जहिना बाल-बोध बच्‍चा खिस्‍सा सुनि माल-जालक बच्‍चा जकाँ ‘घूटड़ू-घू’ सुनि मुँह बाँबि दइ छै तहि‍ना जिज्ञासा भरल बात सुनैले बुधनी मुँह उठा बजली-
“की?”
धीरज-
“अहाँक पीड़ा (उनैस दिनक) देखि मन महकि गेल जे आब संतान नै हुअए सएह नीक। दूटा भेबे कएल जँ दुनूकेँ दुनू बेकती सेवा कऽ मनुख बना ठाढ़ कऽ देबै तँ एकसँ दू परि‍वार तँ अवाद हेबे करत कि‍ने?”
हाल-बेहाल भेल बुधनी देहक मन मानि‍ गेल जे पति‍क वि‍चार सोलहन्नी नीक छन्‍हि। हूँहकारी भरैत बजली-
“अहाँ विचारकेँ काटब से दरकार हमरा अछि। तखनि तँ पुरुख अपने खेतमे आड़िओ दइए आ तामस उठै छै तँ ढाहियो दइए। तँए अहाँ जानी। हम तँ संगीए ने भेलौं। बड़ हएत तँ एतबे ने, जे कानि-कानि लोककेँ कहबै, संगियाँ मरि गेल हम भुतियाइ छी।”
जिनगीक सचाई जहिना धीरजकेँ तहिना बुधनीकेँ एक-दोसरा दिस खिंचए लगल। आगूक लेल दुनूक जिज्ञासा बढ़लनि। तही बीच सुधनी खोंइछामे झिंगुनी आ मुट्ठीमे सुखेलहा कड़ची नेने पहुँचली। अबिते चुल्हि लग कड़ची-जारनि रखि पुतोहुकेँ कहलखिन-
“कनियाँ, बड़ीकाल भऽ गेल। बच्‍चा सभकेँ दूध पीएलौं?”
कड़ची रखि ओसारपर झिंगुनी खोंइछासँ उझलि बुधनीक लग बैसि सुधनी वाड़ीक खिस्‍सा पसारि देलनि। बाजए लगली-
“उनैसे दिनमे वाड़ीक दशा बिगड़ि गेल। लत्ती सभ मचान छोड़ि-छोड़ि निच्‍चाँ उतरि कठुआ-कठुआ गेल। रामझिंमनी पँच-पँच, छह-छहटा जुआ कऽ गाछेकेँ कठुआ देलक। तेते ने खढ़-पात जनमि गेल जे वाड़ीक रुइखे खतम भऽ गेल अछि।”
वाड़ी-झाड़ीक अपसोच सासुकेँ करैत देखि पुतोहु मलसारि दैत बजली-
“वाड़ी गेल तँ गेल मुदा घरमे जे दूटा लाल आएल से?”
पुतोहुक बात जेना सुधनीकेँ हिलकोरि देलकनि। अगम पानि‍मे हेलए लगली-
“से तँ अही दुनू लालले ने ओ सभ अछि। लालक पतिपाल हेतै तँ ओ सभ ढेर हेतइ।”
पुतोहुक बात सुधनीकेँ धारक पानि जकाँ भँसौलकनि नै समुद्र जकाँ हि‍लकोरए लगलनि। परि‍वार तँ खाली मनुखे टाक नै होइ छै, घर-दुआर, खेत-पथार, माल-जाल इत्‍यादि अनेको मि‍ला कऽ बनै छै, जे मनुखसँ लऽ कऽ आनो-आनो वस्‍तुकेँ एक निश्चित सीमामे बान्हि‍ दइ छै। मुदा एक बान्‍हमे रहि‍तो तँ सबहक अपन-अपन महत्तो छै आ काजो छै। जइसँ एक दोसरकेँ जानो-पराण दइ छै आ जि‍नगीओ दइ छै। वाड़ी-झाड़ी, तीमन-तरकारी तँ मासे-मास दि‍ने-दि‍ने होइत-जाइत रहैए मुदा मनुख तँ से नै छी। तँए मनुखे ने मूल भेल। मूलक मूल्‍य तँ तखने ने बढ़ैत जाएत जखनि‍ मूलक सेवा हेतै। मूलेक पानि‍ ने छीप धरि‍ रस पहुँच हँसबै-खेलबैए। अनेरे मनमे धौजनि करै छी। जेना सुधनीक मन हल्‍लुक भेलनि। बजली-
“कनियाँ, आब तँ दूध थीर भऽ गेल हएत, कहू जे दुनू बच्‍चाकेँ भरि पोख दूध होइ छै किने। जँ से नै हएत तँ बच्‍चाक पति‍पाल करब कठि‍न भऽ जाएत। जँ अखनेसँ दूधकट्ट भऽ जाएत तँ सभ दि‍न खि‍द-खि‍दाइते रहत। रंग-रंगक रोग सेहो दबतै, आ अगुओ-पछुओ पकड़तै।”
सासुक बात सुनि बुधनी सकपका गेली। मुदा परि‍वारेक गार्जनेटा नै, बच्‍चाक दादीओ ने सुधनी छथि‍न तँए बाल-बोधक कोनो बात छि‍पाएब उचि‍त नै बूझि बजली-
“माए, एकटा तँ बि‍सरिए गेल छेलौं, हि‍नका कहबो ने केने छेलियनि। ई तँ गपपर गप चलल तखनि मन पड़ल।”
पुतोहुक बातमे सुधनीकेँ मि‍सि‍ओ भरि‍ अनुचि‍त नै बूझि‍ पड़लनि‍। बजली-
“से की?”
“पुरनी (पल्हनि) एकहक घोंट कऽ दुनू बच्‍चाकेँ सेहो दूध पीआ दइ छै।”
बुधनीक अधखरूए बात सुधनी बूझि गेली। ओ बूझि गेली जे परसौतीक पहिल पूरक तँ पल्‍हनिए ने होइ छथि। ओना धि‍यान अपनो दिअए पड़त। पल्हनि दस दुआरी होइए। समाजक काज तँ सबहक बरबैरे होइ छै मुदा काजे छोट-पैघ होइए जेकरा लोक पकड़ि‍ चलैए। मुदा खतराक तँ घड़ी अछिए। जँ केतौ (पल्हनिक) हमरा (अपना) काजसँ पैघ काज दोसर ठाम भऽ जाए तखनि जँ ओकरा छोड़ि दिअए ईहो तँ नीक नहियेँ भेल। मुदा जे होउ, एते तँ वेचारी (पल्हनि) चेताइओ देलक जे बच्‍चाकेँ भरि‍ पोख दूध नै होइ छै। खैर अखनि‍ तक जँ बच्‍चा नीक जकाँ जीब गेल तँ आइएसँ दोसर जोगार कऽ लेब, जरूरी अछि। बजली-
“अच्‍छा कनियाँ एकटा बात कहू जे वेचारीकेँ खुआ-पीआ दइ छि‍ऐ कि‍ने? वेचारी एहेन पीतमरू अछि जे आइ उनैसम दि‍न बीति रहल अछि अखनि तक अपन सिदहो-बोइननै मंगलक हेन। जखने बच्‍चा जनमैत अछि तखन माइए-बापटा केँ कि परिवारो-समाजोकेँ आशा जगि‍ते छै। मुदा ईहो नीक नै जे जे मुँह खोलि नै बाजए ओकरा सुपतो नै भेटै। आइ पल्हनि‍ जखने औत, तखने मन पाड़ि देब, जेना जे हेतै से दाइए देबै।”
एकटा बच्‍चाकेँ दूध पीआ बुधनी सासुक कोरामे देलक। दोसर बच्‍चाकेँ ओछाइनसँ उठा कोरामे लइते छल आकि हकोपरास भेल पल्हनि पहुँचली। जेना समैपर नै एने कि‍यो अपनाकेँ दोखी बुझैत तहि‍ना पुरनीओ बुझलक। अबि‍ते बाजलि‍-
“काकी, अबेर भऽ गेल।”
पुरनीक बात सुनि‍ सुधनी गुमे रहली। मुदा सुधनीक गुमी पुरनीकेँ आरो झकझोड़ि देलकै। झकझोड़ि ई देलकै जे भरि‍सक मने-मन सुधनीकाकी गुम्‍हरि रहली अछि। मुदा से नै भेल, भेल ई जे पुरनीक बोली-वाणी, चालि‍-ढालि, चेहरा-मोहरा जोर-जोरसँ बाजि रहल छल जे पुरनी तेहेन उकड़ू काजमे फँसि गेल छेली जे तन-मन दुनू फ्रीसान भऽ गेल छेलनि। मुँहसँ फुफड़ी उड़ैत थाकल-मारल बटोही जकाँ देखि सुधनी बजली-
“पुरनि, पहिने हाथ-पएर धो कऽ कि‍छु खा लिअ। जखनि आबि गेलौं तखनि काज हेबे करतै। किए एते परेशान बूझि पड़ै छी?”
सुधनीक बात सुनि‍ पुरनी पोखरि‍क पानि‍ जकाँ थीर होइत बजली-
“काकी, की कहबनि‍। दछिनवारि टोल प्रसव करबए गेल छेलौं। उनटा बच्‍चा छेलै। दरदे कनि‍याँ छटपटाइ छेली, बच्‍चा जनमिते ने छेलनि। मुदा कहुना-कहुना कऽ सम्‍हरल। ओही काजमे एते अबेर भऽ गेल।”
पुरनीक बात सुनि सुधनी बजली-
“अहिना होइ छै। ने एकेटा मनुख अछि आ ने एके रंग काज हेतै। मुदा मनुखो तँ कम भेदि‍या नै ने अछि‍, देखिओ-सुनि आ गरो अँटका कऽ भेद तँ बूझिए जाइए।”
हाथ-पएर धोइ पुरनी खाए लगली। खाइते-खाइते बजली-
“काकी, अपना बच्‍चाकेँ भरिपोख दूध नै होइ छै, हमरो कोनो ठेकान नै अछि। से कोनो ओरियान कऽ लोथु। अखनि अन्न चटबैबला थोड़े भेलनि जे अन्न चटौथिन।”
पुरनीक बात सुनि‍ सुधनी बजली-
“बौआकेँ कहलिऐ हेन जे ओना गाएओ-महिंसक दूधसँ काज चलि‍ सकैए मुदा नीक हएत जे बकरीए दूध दि‍ऐ।”
पुरनी-
“हँ-हँ काकी बेस वि‍चार छन्‍हि। एना तँ बजारोक दूध एकपर एक छै मुदा ओकर कोन बिसवास। अपना हाथक जे अछि तेकरे ने बिसवास।”
दुनू गोटेक (माएओ आ पल्हनिओ) बात सुनि धीरजकेँ भेल जे जखनि‍ दूध लेल बकरीक ओरि‍यान करैएक अछि तखनि‍ समए गमाएब नीक नै। जरूरीक जे काज अछि जँ ओकरा पछुआएब आकि अनठाएब ओ परि‍वारकेँ पाछू धकेलब भेल। जखनि‍ बुझै छि‍ऐ जे एक परि‍वार रहि‍तो, सभ काज परि‍वारेक रहि‍तो करैक तँ कि‍छु सीमा अछिए। उठि‍ कऽ आँगनसँ नि‍कलि‍ दूधारू बकरी भँजियबैले वि‍दा भेल। समाजो तँ समाज छी। जहि‍ना रंग-रंगक मनुख तहि‍ना रंग-रंगक धनक खाड़ी सेहो बनले अछि‍। काेनो दरबाजा एहनो अछि जैठाम हाथी-घोड़ा रहैए आ कोनो एहनो अछि जैठाम कि‍छु ने रहैए। मुदा तँए कि गाममे गाए-महिंस बकरी नै अछि से तँ अछिए।
धीरजकेँ आँगनसँ नि‍कलिते बुधनीकेँ अपन बात बजैक गर भेटल। गर ई जे एक परि‍वार रहितो, सभ बात बुझला पछातिओ सभ लग सभ बात सभ नै बाजि‍ पबैए। बजली-
“भने माएओ छथि आ अहूँ छी, जि‍नगीमे एहेन दुख कहि‍यो ने भेल छल, जे भेल तँए...?”
बुधनीक बात सठलो ने छल आकि बिच्‍चेमे पुरनी बजली-
“कनियाँ, हमर-अहाँक (नारीक) यएह अग्‍नि परीछा छी। राजासँ रंक तककेँ ई परीछा होइ छै। तइले दुख-बेकल मनमे रखब तँ दुनियाँ चलत।”
पुरनीक विचारकेँ बुधनी सुनिते द्रवित भऽ गेली। एक संग मनमे अनेको प्रश्न उठि गेलनि। परि‍वार लेल बच्‍चा अनिवार्य ऐ दुआरे अछि जे वएह बच्‍चा बढ़ैत सि‍यान-चेतन होइए, जैपर कुले-खनदान नै परि‍वार, समाज, देश-दुनि‍याँ ठाढ़ अछि। एहेन जे मनुखक अनिवार्यता छै तैठाम संतानक अनि‍वार्यता तँ छइहे। मुदा जि‍नगीक तँ कोनो ठेकान नै अछि, बच्‍चासँ सियान आकि‍ बूढ़ धरि‍ कखनो-कहि‍यो कि‍यो मरि‍ जाइए, तखनि‍? एक बच्‍चापर आश्रितो तँ नहियेँ रहल जा सकैए। दोसर ई जे जँ बेटा-बेटीकेँ बरबरि‍ मानि‍ लेब, सेहो तँ सोलहन्नी उचि‍त नहि‍येँ। हँ कोखि‍क लेल संतान भेल मुदा सामाजिक जे ढाँचा अछि तइमे बराबरी केना औत। मुदा मनो तँ मने छी। देहमे दुख भेने जे वि‍चारमे अबै छै, सुख भेने बदलि जाइ छै। अपने दुनू परानी वि‍चार केलौं जे एहेन दर्द (बच्‍चा जन्‍मक) दोहरा कऽ नै उठाएब मुदा...? पीड़ाएल मन बुधनीक दृढ़तासँ मानि‍ गेल जे आगू सन्‍तान नहियेँ हएब नीक। बजली-
“अखनि तँ सोझहामे ईहो दुनू गोरे छथिए, नीक-बेजए बुझबे करै छथिन।”
बुधनीक बात सुनि‍ पुरनी बजली-
“कनियाँ, अगुताएल किए छी, अखनि पहिने देह-हाथ सक्कत बना लिअ। ताबे बच्‍चो सकताइए। अबि‍ते-जाइते रहै छी जेहेन अपन परहेज करब, तेहेन जे चाहब से हेतै।”
पुरनीक बातमे बुधनी जि‍नगीक बिसवास पौलक। आँखि उठा पुरनीक आँखिपर दैत अपन बेथा कहलक। बुधनीक बेथीत मन देखि पुरनी बजली-
“कनियाँ, जहि‍ना कामि‍नी फूल महिनामे चारिए दि‍नक जि‍नगी पबैए तहि‍ना सन्‍तानक खेल सेहो अही चारि‍ दि‍नमे नि‍हीत अछि। पछाति बुझा देब।”
गप-सप्‍पकेँ सीमा छुबैत देखि‍ सुधनी पुरनीकेँ पुछलखिन-
“तोहर सि‍दहा केते हेतह। कहुना भेलह तँ तूँ दसारी भेलह, तँए तोहर रस्‍ता रोकब उचि‍त अपन रस्‍ता रोकब हएत। दाइए दइ छिअ। अपन नेने जइहऽ।”
सिदहा सुनि अखनि धरि‍क कएल काजक फल देखि पुरनीक मन खुशीभेल, बाजलि-
“काकी, हमर खेत-पथार, माल-जाल, राज-पाट सभ तँ यएह छी। दोसर कोन असरा अछि। आइ दि‍नसँ हि‍नका ऐठाम खेनि‍हार सभ आबए लगतनि‍। मुदा जे काज हम केलि‍यनि‍ सेहो कि‍यो करतनि‍।”
पुरनीक बात सुनि‍ सुधनी सहमि‍ गेली। बजली-
“कनियाँ, एक बेर अपना मुँहसँ बाजि‍ जाउ, केते हएत। काजक भीर हमरो नजरि‍मे अछि। अन्‍हार घर साँपे-साँप होइ छै। समाजमे जेते हमरो सन लोक दइए तइसँ कम नै देब।”
सुधनीक वि‍चारमे आशा देखि‍ पुरनी बाजलि‍-
“बेटाक अदहा बेटीक सि‍दहा भेल, तँए दोबर नै डेढ़िया भेल। अनका लिए जे होउ, मुदा हमरा लि‍ए तँ जेहने बेटा तेहने बेटीओ भेल।”
मास दि‍नक कमला-कमल भऽ गेल। सुभ्‍यस्‍त समए भेने गामोक चुहचुही ऐ साल नीक अछि। धनमंडल भेल अछि। बच्‍चाक नि‍बि‍ते जहि‍ना पमरि‍या, बकूनि‍याँ, हिजरा-हिजरनीक ढबाहि लागत, तहि‍ना ठको-फुसियाहक ढबाहि लगबे करत कि‍ने?
दीपेक पमरि‍या, कहि‍यो बपहरक नाओंसँ तँ कहयो ममहरक नाओंसँ एबे करत। से कि कोनो एकेठामक औत नैहर-सासुर सबतरि‍ पसरत। जीवि‍काक तँ दोसर साधनो ओकरा छइहो नै ने।
दोसर मास चढ़िते चारि‍ गोटे पमरि‍या पहुँचल। बेटाक बधैया मांगए। मुदा बेटीक?
mmm


स्‍वरोजगार


एक तँ अहुना शिक्षण संस्‍थानक वातावरण देखि रविशंकरक मन कौलेजक पढ़ाइसँ उचटि गेल, तैपर परसुका कि‍रि‍या-कलाप तँ आरो मनकेँ तोड़ि‍ देलकै। भेल ई जे कौलेजमे वि‍श्ववि‍द्यालय स्‍तरक परि‍चर्चा छात्र सबहक बीच भेल जइमे रवि‍शंकरकेँ आमंत्रि‍त नै कएल गेलै। बनल-बनाएल परि‍चर्चाक दि‍शा ि‍नर्देश, बनल-बनाएल कर्ता-धर्ता आ बनल-बनाएल पाठक सुनि‍नि‍हार। आमंत्रि‍त नै करैक कारण रहै जे कौलेजक वातावरणमे ओ चुप्‍पा बताह आ गोंग बूझल जाइत। जइसँ संगी-साथीक बीच अधि‍ककाल रवि‍शंकरक बतहपनीए चर्च होइत। जहि‍ना बघबा खाए वा नै खाए लोहारक लोहराइन महकबे करत, तहि‍ना रवि‍शंकरोक रहए। एकटा अवगुण रवि‍शंकरोमे जरूर रहै जे हाइ स्‍कूलमे जेते वि‍षय पढ़ने छल ओते वि‍षयसँ सम्‍बन्‍ध बनौनहि‍ रहि‍ गेल। ऐ बातकेँ मनसँ हटा नेने छल जे हाइ स्‍कूलक कि‍छुए वि‍षय कौलेजमे रहि‍ जाइ छै, सेहो दि‍नो-दि‍न घटि‍ते चलि‍ जाइ छै। अही सीमाक उल्‍लंघनक चलैत छात्रे नै शि‍क्षकोक बीच चर्च रहए। जखनि‍ कि‍ रवि‍शंकरक स्‍पष्‍ट समझ रहै जे भाषा कामधेनु छी। जे सदि‍काल दूध दऽ सकैए। एकर माने ई नै जे नि‍मुआन धन बूझि‍ ओकर दुरूपयोग होइ। ओतबे शब्‍दक प्रयोग नीक होइ छै जेतेसँ वि‍चारक माध्‍यमसँ वि‍षय गति‍मान बनै छै। भाषा ओहन धार होइए जेकरा पार करैमे घटवारकेँ घटवारि‍ नै दि‍अ पड़ै छै।
वि‍श्ववि‍द्यालयक परीक्षाक अधडरेड़ेपर छोड़ि‍ रवि‍शंकर अपन सभ वस्‍तु समेटि‍, लगक जे कि‍ताब-काैपी रहै ओकरा अलग छँटिया, दोसराक संग जे लेन-देन रहै ओकरो फड़िया, पुस्‍तकालयक सेहो फड़िया, पड़ोसक लेन-देन सबहक मुँहमि‍लानी कऽ बि‍ना कि‍छु केकरो कहने रूमक चाभी भागेसरकेँ सुमझा जहि‍ना यागवल्‍क गुरुआइसँ दुनू पत्नीओ धरिकेँ छोड़ि वि‍दा भेल छला तहि‍ना वि‍दा भऽ गेल। ओना भागेसर मात्र गौअँए रूमेट नै दि‍यादि‍क संग खानदानी सेहो। तथापि‍ ने रवि‍शंकर कि‍छु बाजि‍ अपन बेथा भागेसरकेँ सुनबए चाहैत आ ने भागेसर कि‍छु बाजए। नै बजैक कारण भागेसरकेँ बुझले रहै जे गणेशजी जकाँ कभग्‍गू अछि‍ए जेमहर नजरि‍ गेलै तेम्‍हरे जनकक हरबाहि‍सँ मूसक राखल मुसहनि‍ तक खुनि‍ कऽ नि‍कालि‍ लैत, जेमहर नै गेल तेमहर हाथी आँखि‍ जकाँ लूब-लूबबैत रहलौं। ओसारसँ नि‍च्‍चाँ उतरि‍ते पाछूसँ भागेसर पुछलकै-
“रवि‍ भाय, आगूक की कार्यक्रम अछि‍?”
जहि‍ना गणेशजीक मन सदि‍काल एकेरंग रहैत तहि‍ना रवि‍शंकर बाजल-
“अखनि‍ वि‍चार मनमे अछि‍। गाम जाएब समाजक संग परि‍वारकेँ देखब दुनू बापूत मि‍लि‍ वि‍चारब जे केना बाप-दादाक लगौल फुलवाड़ी आरो हरिआइत रहत तखनि‍ ने।”
एक दि‍स रवि‍शंकर डेग बढ़ौलक दोसर दि‍स भागेसर पल्‍ला झाड़लक जे सभ दि‍नक एके रंग बूड़ि‍वाण रहि‍ गेल। जा जे कपारमे लि‍खल छह से कि‍यो बाँटि‍ लेतह। खैहनु चेतानन्‍दक कपार।
कौलेजक हातासँ नि‍कलि‍ते रवि‍शंकरक मनमे घौंदा जकाँ प्रश्न लुलुकि गेलै। बि‍औहता बर आ दुरगमनि‍याँ कनि‍याँ जकाँ मनमे समस्‍याक सोहरी लगि‍ गेलै। मुदा जहि‍ना छोट बच्‍चाकेँ कि‍यो दुलार कऽ कना दइ छै आ ओ अपना माए लग जा कहै छै, ‘फल्‍लाँ मार’, तहि‍ना सभ प्रश्नकेँ छँटिया रविशंकरक मन परसुकाकेँ आगूमे रखलक। की हम परि‍चर्चामे अपन वि‍चार व्‍यक्‍त करैबला नै छी? भऽ सकैए जे जे वि‍चार हमर अछि‍ ओ दोसरोक होइ, मुदा सेहो तँ सुनला पछाति‍ए ने बुझि‍तौं। नहि‍येँ बजि‍तौं मुदा जँ आनोक मुँहसँ सुनि‍तौं तैयो तँ मनमे सबूर हेबे करैत, सेहो ने भेल। ने बजनि‍हारे भेलौं आ ने सुनि‍नि‍हारे।
रवि‍शंकरो आ भागेसरो संगे दुनू ब्रह्मपुर हाइ स्‍कूलसँ मैट्रि‍क पास कऽ राजधानीक एक्के कौलेजमे नाओं लि‍खौलक। ओना पढ़ैमे रवि‍शंकरक अपेक्षा भागेसर हल्‍लुक मुदा मैट्रि‍कमे बेसी नम्‍बर भागेसरेकेँ आएल छेलै, जे सुनि‍ए कऽ रवि‍शंकर रहि‍ गेल। वि‍चारि‍ नै सकल जे जखनि‍ भागेसर दब अछि‍ तँ ओकर नम्‍बरो ने दबे अबि‍तै। बाल-बोध मन रवि‍शंकरक, एतबे बुझलक जे परीक्षा तँ शि‍कार करब भेल। अनाड़ीओ शि‍कारीकेँ बेसी शि‍कार हाथ लगै छै आ जीवनीओकेँ कम। ई नै बूझि‍ सकल जे जहि‍ना खेतमे जोत-कोरसँ फसल लगबै धरि‍ वा बाँस-खढ़-खरहीसँ घर बन्‍है धरि‍ कोनो पेंच-पाँच नै होइ छै, पेंच-पाँच होइ छै फसल लगला पछाति‍ आ घर बन्‍हला पछाति‍। अपन रोपल अपने खा दोसरोकेँ खुआबी आकि‍ अपने पुराबी आकि‍ अनके रोपल खाइ। भागेसरमे एकटा वि‍चार जरूर अछि‍ जे रवि‍शंकरकेँ श्रद्धाक नजरि‍सँ जरूर देखैत। मुदा से सेझहामे, परोछमे वि‍चारक दूरी एते लतड़ि‍ गेल छेलै जे जड़ि‍सँ मुड़ीक दूरी देखबे ने करै। ओना हाइ स्‍कूल धरि‍ दुनूमे (रवि‍शंकर आ भागेसर) एते दूरी नै बनल छेलै जेते कौलेजमे आबि‍ बनलै। तेकर कारणो भेल जे जहि‍ना रवि‍शंकर अध्‍ययनमे खिंचाइत एकाग्रता दि‍स बढ़ैत गेल तहि‍ना भागेसर देखा-देखीक अनुकरण करैत दोसर दि‍स बढ़ि‍ गेल। तइसँ नजरि‍मे दोष आबि‍ गेने बुझबे ने करैत जे छबड़दानी अपने सुरक्षि‍त पानि‍क तरमे रहि‍ छबड़ाकेँ कहैत जे ऊपरेमे छि‍औ।
ओना पटना अबि‍ते दुनू गोरे एक्के लाैजमे रूम भाड़ा लेलक। मुदा भड़ैते बनैकाल रवि‍शंकर बाजल रहए-
“गौआँ छोड़ि‍ दोसरकियो रूममे नै आबि‍ सकैए।”
अखनि‍ तँ भागेसरो एक पुरखि‍याहे छल संगीक जरूरति‍ बूझि‍ बाजल रहए-
“बड़बढ़ियाँ।”
माथपर मोटरी नेने डेग आगू दि‍स बढ़ैत, मुदा मनमे बेर-बेर पानि‍क हि‍लकोर जकाँ रवि‍शंकरकेँ उठैत जे वि‍श्ववि‍द्यालय स्‍तरक कार्यक्रम भेल, बेक्‍ती-वि‍षेषक नै छल, तखनि‍ कि‍ए ने बुझलौं। ने प्रश्नक जड़ि‍ भेटै आ ने वि‍चार आगू बढ़ै। मुदा तैयो बाढ़ि‍क पलाड़ी जकाँ बहबे करै। मन बहकलै, इन्‍दि‍रा आवासक जेकरे पक्का घर रहै छै हथि‍याक झटकीमे खसल घरक अनुदानो तेकरे भेटै छै। सएह ने तँ भेल। की अहि‍ना भोजे-भातक शि‍क्षण संस्‍थान बनल रहत? धू:! अनेरे मनकेँ बौअबै छी। ठीके लोक बताह कहैए। एहने-एहने घतहपनी साेचने ने लोक बताह होइए। अनेरे हमरे कि‍ए एते सोग अछि‍। जानए जअ जानए जत्ता। लसि‍गर होइ आकि‍ खढ़हर से ओ जानए। हमहीं की बजि‍तौं जे अनेरे माथ धुनै छी। बड़ बजि‍तौं तँ यएह ने बजि‍तौं जे साहि‍त्‍य जगतमे मध्‍यकालीन युग स्‍वर्णिम रहल। भक्‍ति‍मय साहि‍त्‍यक सृजन एते कहि‍यो ने भेल। मुदा भक्‍ति‍ साहि‍त्‍यक पछाति‍ वैराग्‍य अबैत आकि‍ श्रंृगार? एबाक चाहै छल वैराग्‍य से नै आबि‍ श्रृंगार आबि‍ गेल। समैओ मुगले शासनक छल। मि‍थि‍लांचलक कि‍सानक सुदि‍न नै दुर्दिन छेलै। बीससँ तीस रौदी प्रति‍ सदी होइत आबि‍ रहल छेलै‍। बाढ़ि‍-झाँट छोड़ि‍ कऽ। तैसंग बड़का-बड़का भुमकमो भेल। आजुक संचार नै, दू-गाम चारि‍ गाम पसरैत-पसरैत अवाज वि‍लीन भऽ जाइ छल। ने धार-धूर आजुक छी जे आबे बाढ़ि‍ अबैए आ पहि‍ने नै अबै छल। खैर छोड़ू। रौदीक मारि‍सँ जे परि‍वार नष्‍ट भेल, वा गाम छोड़ि‍ कऽ जे भागल, तेकरा छोड़ि‍ कऽ। जे इमानदार कि‍सान छला ओ मिसिओ भरि‍ ओइ सभ प्रकोपसँ डोलला नै। मातृभूमि‍क माटि‍-पानि‍मे अपनाकेँ समरपित केने रहला। भलहिं एक रौदीक मारि‍ पाँच बर्खमे कि‍ए ने भरपाइ करए पड़ल रहल होन्‍हि‍। एकाएक रवि‍शंकरक वि‍चार आगू बढ़ल। वि‍श्ववि‍द्यालय सर्वोच्‍च शि‍क्षण संस्‍थान छी। जे मि‍थि‍लांचल ऋृर्षि-मुनि‍क बासस्‍थल अदौसँ रहल आकि‍ ओतबे गनल-गूथल छथि‍ जेतेकेँ द्वारि‍का छाप भेट गेल। वि‍श्ववि‍द्यालयक दायि‍त्‍व बनैत अछि‍ जे जि‍नकर रचना दि‍वारमे सड़ि‍ गेलनि‍ पानि‍क चुबाटमे गलि‍ गेलनि‍ ओहनो-ओहनो रचनाकारक खोज हुअए।
गामक सीमानपर अबि‍ते रवि‍शंकरकेँ भागेसर मन पड़ल। मन पड़ि‍ते बुदबुदाएल-
“गौआँ-घरूआ रहने भागेसर बहुत उपकार केलक। ओकरे केने कौलेजक पुस्‍तकालयसँ सम्‍बन्‍ध बढ़ल। नै तँ तेहेन-तेहेन लुटि‍हारा सभ अछि‍ जे कि‍ताबक कोन चर्च जे आलमारीओ उठा कऽ लऽ जाइए। जँ ओ नै रहि‍तए तँ की अपने बुते ओते भीतर तक जा सकै छेलौं। ओकरे पाबि‍ ने सभ रंगक कि‍ताबसँ भेँट भेल। जि‍नगी भरि‍ ओकर उपकारकेँ नै बि‍सरब।”
रवि‍शंकरकेँ पटना छोड़ि‍ते भागेसर अपना पत्नीकेँ मोबाइलसँ कहि‍ देलक जे रवि‍शंकर बताह भऽ गेल। गाम अबैसँ पहि‍ने तेना चालनि‍मे दऽराधा चाललनि‍ जे सौंसे गाम पसरि‍ गेल, रवि‍शंकर बताह भऽ गेल। तहूमे चुप्‍पा बताह। कखनि‍ की कऽ देत तेकर ठेकान नै। काने-कान सौंसे गाम बीआवान भऽ गेल। ओना ई बात नै परोछ रूपे चेतानन्‍दोक कान तक पहुँचलनि‍ मुदा सोझहा-सोझही नै भेने अनेरे सुनलाहा बातक पाछू जाएब उचि‍त नै बूझि‍ चुपे रहला। कौआ कान नेने जाइए, तइले कौआकेँ खेहारैसँ नीक अपन कान देखब होइ छै। ओना पोखरि‍क पानि‍ जकाँ असथि‍र चेतानन्‍दक परि‍वार तँए चि‍ड़ैक एक लोल पानि‍ उठौने हि‍लकोर नै उठैत।
दलानक ओसारपर मोटरी रखि‍ रवि‍शंकर हि‍या-हि‍या चारू दि‍स ताकए लगल जे अपन हाजि‍री तँ दर्ज करबैक अछि‍।
कनीए पछाति‍ चेतानन्‍द बाड़ी दि‍ससँ एला। अबि‍ते रवि‍शंकरकेँ पूछि देलखि‍न-
“बाउ, नीके छेलह कि‍ने?”
जहि‍ना बि‍नु बोलक बच्‍चा माए-बापक बोल सुनि‍ हँसि‍-कानि‍ अपन बात कहैत तहि‍ना रवि‍शंकर मुस्‍की भरि‍ उत्तर दैत गोर लगलकनि‍। गोर लागि‍ रवि‍शंकर अपन वस्‍तुजात सेरि‍याबए कोठरी दि‍स वि‍दा भेल।
समाजक बीच अनेको सुआदक (तीत-मीठ-खट्टा) बात-वि‍चार हवा-बि‍हाड़ि‍ जकाँ वातावरणमे पसरैत रहै छै। बात कोन आवरणमे पसरि‍ रहल अछि‍ ओ बूझब बाल-बच्‍चाक खेल नै छी। एहनो तँ होइते अछि‍ जे पहि‍ने दीक्षे छि‍टाइत अछि‍ शि‍क्षा हरा जाइत अछि‍। खैर जे होउ, चेतानन्‍दक मनमे उठलनि‍ जे काल्हि‍सँ जे गाममे बीआबान भेल अछि‍ ओकर मुड़ी पहि‍ने देख ली। जँ रखै जोकर हएत राखब नै तँ मचोड़ि‍ कऽ तोड़ि‍ कातमे फेक देब। आगू ससरि‍ते मनमे उठलनि‍ एक तँ ओहि‍ना रस्‍ताक झमारल रवि‍शंकर अछि‍ तैपर कौलेजमे पढ़ैए। कौलेजीआ छौड़ा सबहक जे चालि‍ देखै छि‍ऐ से कि‍छु ने फुड़ाइए। जँ कहीं रवि‍शंकरो ओहि‍ना करए। मुदा कानमे नहि‍योँ देब हमरा लेल उचि‍त नै भेल। पि‍ते नै आदि‍गुरु सेहो छि‍ऐ। ओकर नीक-बेजए नै बूझब बाल-बोधक संग अन्‍याय हएत। कोनो जरूरी छै जे नीक बात सभकेँ अधले लगै, कि‍छु के नीको तँ लगबे करै छै। छातीपर पाथर रखि‍ चेतानन्‍द बजला-
“बाउ, लोकक मुहेँ सुनै छी जे तोँ बताह भऽ पढ़ाइ छोड़ि‍ गाम चलि‍ एहल हेन! से की बात छि‍ऐ?”
पि‍ताक प्रश्न सुनि‍ रवि‍शंकर मिसिओ भरि‍ वि‍चलि‍त नै भेल। जहि‍ना पोखरि‍क असथि‍र पानि‍, काह-कूह नि‍च्‍चाँ बैसि‍ गेने परीच्‍छ रहै छै तहि‍ना रवि‍शंकरक मन असथि‍र। बाजल-
“बाबूजी, एक संग तीनटा प्रश्न उठा देलिऐ। उत्तर बेराबेरी देब। पढ़ाइ छोड़ि‍ कऽ कि‍ए एलौं। बहुत बेसी तँ अखनि‍ धरि‍ नै पढ़लौं जे भरि‍पोख उत्तर देब। मुदा एते जरूर बुझलौं जे अपन जि‍नगी अपने हाथमे लऽ कर्मकेँ धर्ममे प्रति‍ष्‍ठि‍त कऽ सकै छी। नै तँ मुँह कि‍म्‍हरो बोल कि‍म्‍हरो बनल रहैए। अपन जि‍नगी अपना हाथमे लऽ क्षमतानुसार अपनो आ दोसरोक सहयोग करि‍ऐ। मुदा सहयोगोक सीमा छै। जखनि‍ मनुख अपन सीमांकन कऽ चलत तँ ओहन सहयोगक बेगरते नै रहि‍ जाइ छै। मुदा बेकतीसँ परि‍वार, परि‍वारसँ समाज, देश-दुनि‍याँ बनैत, तँए बढ़ैत चलबे ने जि‍नगी छी।”
चेतानन्‍दकेँ बतहपनीक आभास नै भेलनि‍, तँए दोहरा कऽ बतहपनी शब्‍दक प्रयोग करब नीक नै बुझलनि‍। पि‍ताक बात छि‍ऐ जँ कहीं उनटे रोपा जाए। शब्‍द तँ मनसँ उचरैत अछि‍। तँए अशुभकेँ शुभ बनाएब उचि‍त भेल, मुदा शुभकेँ अशुभ बनाएब केना उचि‍त हएत? अपनो नीक हएत जे जुआन बेटा भेल, सरकारो मानीए नेने हेतइ, तँए अपना अधि‍कार आ कर्तव्‍यकेँ हमहीं कि‍ए रोकबै। हँ तखनि‍ बि‍आह कराएब पछुआएल अछि‍ से कराबै धरि‍ भार अछि‍। लेत अपन घर-परि‍वार, सर-समाज। साठि‍ बर्ख नहि‍येँ पूरल हएत तइले कि‍ए बैसल रहब। से नै तँ एकटा आरो बात पूछि‍ए लि‍ऐ। पुछलखि‍न-
“बौआ, गाममे रहि‍ करबह की? पढ़ि‍-लि‍खि‍ सभ नोकरी-चाकरी करैए आ तूँ?”
गंभीर होइत रवि‍शंकर बाजल-
“बाबू, अखनि‍ गामक असली रूप बुझैमे कनी बाँकी रहि‍ गेल अछि‍ तँए अखनि‍ कि‍छु ने कहब।”
“की असली रूप?”
“गामक माटि‍-पानि‍क लम्‍बाइ-चौड़ाइ की छै, अपना केते अछि‍, गाममे परि‍वार केते छै इत्‍यादि‍। कि‍छु बुझैक बाँकी अछि‍ से बूझि‍ गेला पछाति‍ अपन योजना आगूमे रखि‍ अहूँक वि‍चार लेब।‍”
रवि‍शंकरक वि‍चार सुनि‍ चेतानन्‍द ठमकि‍ गेला। मनमे रंग-रंगक वि‍चार उठए लगलनि‍। की योजना? कोनाे कि‍ सरकारी कारोबार छी जे योजना बनौत। मुदा धाँइ दऽ नै मानब उचि‍त नै हएत। भलहिं बीकछा कऽ पूछि‍ लेब अलग भेल। तहूमे कौलेजमे पढ़ैए, जँ कहीं कि‍ताबक भाषा बाजल हुअए। तखनि‍? से नै तँ नीक हएत जे अखनि‍ रवि‍शंकरोक मन थीर नै हेतइ ताबे ओहो थीर होइए, तैबीच अपनो अधखरूआ काज पूरा लइ छी। ओहो नि‍चेन हएत अपनो नि‍चेन हएब तखनि‍ खरि‍यारि‍ कऽ बूझि‍ लेब।
बेरका समए। चाह पीब चेतानन्‍द रवि‍शंकरकेँ चाल पाड़लनि‍। अबि‍ते रवि‍शंकर पुछलकनि‍-
“कि‍ए सोर पाड़लौं?”
चेतानन्‍द बजला-
“तखुनका बात नीक जकाँ नै बुझलौं?”
रवि‍शंकर बाजल-
“जाबे धरि‍ गामक माटि‍-पानि‍, गाछ-बि‍रि‍छ, माल-जालक संग परि‍वारकेँ नै बूझि‍ लेब, ताबे अपन सीमा-सरहद नीक जकाँ नै बना सकै छी।”
माटि‍-पानि‍, गाछ-बि‍रि‍छ इत्‍यादि‍ सुनि‍ चेतानन्‍द बजला-
“ई कोन बड़का उलझन भेल जे तूँ ओझराएल छह। सात सए बीघाक गाम अछि‍, एगारहटा पोखरि‍ अछि‍। इनार तँ मरि‍ये गेल अछि‍। दूटा बाट गाममे अछि‍। जे दुनू मि‍लि‍ चौराहा बनल अछि‍। एकटा पूबे-पछि‍मे अछि‍ आ दोसर उत्तरे-दछि‍ने। तैसंग पाँच सए परि‍वारो अछि‍।”
चेतानन्‍दक वि‍चार सुनि‍ रवि‍शंकर बाजल-
“बाबू, जे बात नै बूझल छल से बुझलौं। कनी थमहू, कागतपर लि‍खि‍ लेब नीक हएत।”
कागत-कलम आनि‍ रवि‍शंकर बाजल-
“गामक रकबा केते अछि‍?”
“सात सौ बीघा।”
“परि‍वार केते अछि‍?”
“पाँच सौ।”
“अपना केते जमीन अछि‍?”
“साढ़े पाँच बीघा।”
“तखनि‍ तँ परि‍वारक हि‍साबसँ बेसी अछि‍?”
“हँ से तँ अछि‍ए। तँए कि हम बेसी खेनि‍हार छी?”
बेसी खेनि‍हार सुनि‍ रवि‍शंकरक मन ठमकल। मुदा जखनि‍ चोर-मोट सोझहेमे अछि‍ तखनि‍ पुछि‍ए लेब नीक हएत। पुछलकनि‍-
“बेसी खेनि‍हार माने?”
चेतानन्‍द कहलखि‍न-
“बाउ, अपनो मनमे अछि‍ जे जेते खेतमे काज केनि‍हार छथि‍ हुनका सबहक बीच एक रंग खेत होन्‍हि‍, जइसँ श्रमक प्रति‍योगि‍ता हएत। मुदा जेकरो बटेदारी, भूदानी खेत भेलै, सेहो सभ कि‍यो भरना लगा तँ कि‍यो केबाला कऽ दि‍ल्‍ली–बम्‍बै धेने जा रहल अछि‍। तैसंग जि‍नका बेसी छन्‍हि‍, ऊहो नोकरी-चाकरी करए चलि‍ गेल छथि‍, गामक खेत तँ आेहने परती बनि‍ गेल अछि‍ जेहेन उजड़ल गाम होइ छै। तखनि‍ तोहीं कहऽ जे की कएल जाए?”
प्रश्नकेँ ओझराइत देखि‍ रवि‍शंकर बाजल-
“पहि‍ने अपन समए आ खेतीक मि‍लान करए दि‍अ, तखनि‍ फेर आगू गप करब।”
उत्‍सुक होइत चेतानन्‍द बजला-
“हँ, हँ, नीके सोचै छह। कोनो काज करैसँ पहि‍ने बूझि‍-जानि‍ लेब बेसी नीक होइ छै।”
रवि‍शंकरक जि‍ज्ञासा देखि‍ चेतानन्‍दकेँ खुशी भेलनि‍। मनमे उठलनि‍, ‘नै दुनि‍याँ तँ कम-सँ-कम अपन परि‍वारक तँ सभ एक रंग खाएब, ओढ़ब-पहि‍रब, एकरंगक घरमे तँ रहब।’ यएह ने भेल परि‍वारक एकरूपता। ई तँ नै ने जे कुरसीपर बैसल बेटा बापकेँ कहत- ‘ऐ बूढा, कहाँ रहता है।’ मुदा जखनि‍ अकासे फाटि‍ गेल अछि‍ तखनि‍ दरजीक बपहारि‍ए कटने की हएत?
साँझक समए। लालटेन नेसि‍ चेतानन्‍द दरबज्‍जाक चौकीपर चाह पीब असगरे बैसल रहथि‍। बाजाप्‍ता कागज कलम नेने रवि‍शंकरो आबि‍ बैसल। हाथमे कागज देखि‍ते चेतानन्‍द पुछलखि‍न-
“बौआ, कथीक कागत-पतर छि‍अ?”
जहि‍ना कोनो काजकेँ पहि‍ने भूमि‍का बान्‍हल जाइ छै तहि‍ना भूमि‍का बान्‍हि‍ कागत खोलि‍ रवि‍शंकर बाजल-
“बाबूजी, अपन कि‍सान परि‍वार छी।”
कि‍सान परि‍वार सुनि‍ चेतानन्‍द बजला-
“से तँ छीहे। जँ से नै छी तँ कि‍ए बड़को-बड़को कुरसीबला अपनाकेँ नि‍धोख कि‍सान परि‍वार आ कि‍सानक बेटा बजैए।”
मुस्‍कीआइत रवि‍शंकर बाजल-
“पहि‍ने सुनि‍ लि‍अ, तखनि‍ अपन वि‍चार देब। पानि‍ खेतीक प्राण छी। बि‍नु पानि‍क कि‍सानक जि‍नगी मुरदाक होइ छै। चारि‍ए मासक बरसात बारहो मासकेँ सजबैए। जँ हाथमे पानि‍ आबि‍ जाएत, तखनि‍ लत्ती जकाँ कि‍सानी पसरि‍ जाएत। तँए कि‍छु खेत बेचि‍ बोरिंग कराएब। खेतीक वि‍कसि‍त रूप बनबैमे जेते खर्च हएत ओ खेत बेचि‍ कऽ करब।”
चेतानन्‍द मुड़ी डोलबैत बजला-
“घर-परि‍वार सुमझाबैक अर्थ ई नै ने होइ छै जे वि‍चार रोकल जाए। जे मन फुरह से करह मुदा पाँच कट्ठा तीमन-तरकारीले हमरो बना दि‍हऽ देखै छी जे तेते ने लोक दबाइ दइ छै जे ओकर गुणे बि‍गाड़ि दइए। अपना हाथे उपजाएब मनसँ खाएब। अछैते औरुदे मरनाइओ नीक नै छी।”
चुटकी लैत रवि‍शंकर बाजल-
“घरक आगूओमे धनखेतीए रखने छी आ मन नि‍रोग तरकारीपर जाइए।”
चेतानन्‍द कहलखि‍न-
“अखनि‍ तूँ नै ने बुझबहक। ई खेत गोरहा छि‍अ। नहि‍योँ तँ बोरा कट्ठा भइए जाइए।”
“जइबेर रौदी भऽ जाइ छै?”
“एते लोक हि‍साब जोड़त तखनि‍ काज चलतै।”
“तँए ने...?”
mmm


केलवाड़ी


पूर्णिमा हिसाबे अदहा कातिक टपि गेल मुदा सकराँइतिक हिसाबे पचीस दि‍न पछुआएल अछि। रातिए दिवाली भेल, परीवक पखेबो आ धनमनतरि सेहो छी। काल्हि भरदुतीओ आ चित्रगुप्‍तो छी। साठि बर्ख पार केला पछाति‍ जीवन काका नव जिनगी पाबि केलवाड़ी पहुँचला।
चारि कट्ठा चौमासा (पानि भेटने) वाड़ी-फुलवाड़ी केलवाड़ी बनि हँसैत देखि‍ बीच केलवाड़ीमे बैसि‍, वृन्‍दावन जकाँ कखनो नजरि उठा कोनो घौरपर दैत तँ कखनो पूर्बाक लहकीमे लट-पट सट-पट करैत भालरि‍ सभकेँ सेहो देखैत रहथि‍। लहकीमे लहकि जीवन काका अपन संगी-केलवाड़ीक परि‍चए-पात करए लगला। बाबाक लगौल आमक गाछीकेँ अदहा उपटा केलवाड़ीमे जि‍नगी देखि‍ रहल छी। आमक गाछीमे बबो अहिना ने देखै छल हेता यएह धड़-धरती ने कुलो-खनदान, उपजो-वाड़ी, खेनाइओ-पीनाइकेँ अपना पेटमे समेटि‍ कऽ रखने अछि। बाबाक बराबरी कहाँ कऽ पाबि‍ रहल छी। पछिला सर्वेमे जेते हुनका खेत छेलनि‍ तेते तँ हमरो अछिए। मुदा सबहक अपन समए होइ छै, तहीक कर्तो-धर्ता ने छी। हुनका अमलदारीमे गाममे एकटा वैद्य छला। वैद्य की छला अखुनका करखन्ना जकाँ छला। अपने हाथे मंडूल बनबै छला, जे पौण्‍ड रोगक रामवाण छेलै। सीतामढ़ीसँ पूर्णिया, नेपालक झँपा जि‍लासँ लऽ कऽ वीरगंज होइत गंगाक उत्तरी छोर धरिक बजार छेलनि। रोगीक आवाजाही छेलनि‍। जहि‍ना इलाकाक लोक वैद्य जीकेँ जनैत तहि‍ना रहैक जगह बाबाकेँ सेहो जनैत रहनि‍। अनका अपेक्षा स्‍थि‍ति बहुत नीक नै रहनौं, दरबज्‍जाकेँ दरबज्‍जा बना रखने छला। अनठिया-बहरबैया लेल कोनो रोक-राक नै, मुदा तँए कि‍ गामो ओहने छल। नै। जातीय रंग-रूप नीक जकाँ गछाड़ने छेलै। बाबासँ आगू बढ़ि‍ अपनापर नजरि‍ पड़िते जीवन काका चौंकला, की अपने जकाँ पोतो मनमे रहबै, नै। अहि‍ना ऊहो सोले-साल बरखी आ पि‍तृपक्षमे मन पाड़त! मुदा एना भेल किए? अपना अछैत जुआन बेटा काज करै जोगर भेल, बाहर कमाए कहलिऐ। परि‍वारमे अन्न-पानिसँ लऽकऽ रूपैआ-पैसा धरि‍क काज पड़ि‍ते छै। कि‍सानी जि‍नगीमे नगदी खेती नै भेने पाइक समस्‍या छैहै। पढ़ौनाइ-लि‍खौनाइ, दबाइ-दारू, लत्ता-कपड़ा सभ तँ कीनै पड़ै छै।
अखनि धरि‍ जीवन काका अपनाकेँ अपन सीमानक भीतर बुझै छला तँए मनमे कोनो लहरि‍ नै उठै छेलनि‍। उठबो केना करि‍तनि‍? जाबे समुद्र आकि‍ मरूभूमि‍मे जुआरि नै उठैत ताबे केना लहरि‍-लहरि‍ लहराइत वायुमंडल दि‍स बढ़ैत। ओना खुशीलाल आज्ञाकारी बेटा छन्‍हि‍। तैबीच वैचारि‍क मनभेद केना बनल से बुझित जीवन कक्काक मन बगदि‍ गेलनि‍। जहि‍ना पोसो हाथी बगदि‍ जाइत तहि‍ना। भेल र्इ जे खुशीलालकेँ एते छूट तँ दाइए देने छेलखिन जे नीक काज बि‍ना केकरो पुछनौं करब अधला नै। आज्ञाकारी बेटा केतौ सीमाक उल्‍लंघन नै केलनि‍, मुदा सीमाक उल्‍लंघन तँ भाइए गेल। नव पद्धतिक पढ़ाइ एकभग्‍गू भऽ गेल अछि‍, जखनि‍ कि जीवन काका समग्रतामे बि‍सवास करै छथि। मुदा जीवन काकाकेँ अपनो मन उग-डूम तँ करि‍ते छन्‍हि‍ जे बेटा ई बात अखनि‍ धरि‍ किए ने बूझि‍ पौलक जे भँसि‍ गेल। माए-बाप जीबैतै दिशा ने बेटा-बेटीकेँ सि‍खौत-पढ़ौत आकि‍ जि‍नगी भरि‍ संगे-संग रहि‍ बेर-बेर सि‍खबैत रहत। जँ से हेतै तँ जि‍नगीओ आ कालखंडोक बँटवारा केना हेतै। की आब कि‍छु कहब उचि‍त हएत? उचि‍त तँ ओइ दि‍न तक होइत जइ दि‍न काज करैले डेग उठबए लगल, अन्‍तो-अंत धरि‍ जँ कहैत। मुदा आब?‍
गंभीर प्रश्न जीवन काकाकेँ गंभीर परि‍स्‍थिति पैदा कऽ देलकनि। जँ बताह जकाँ बड़बड़ा बेटोकेँ कहबै, पुतोहुओकेँ कहबै आ जँ कहीं टोकारा पाबि‍ खि‍सिया कऽ गाम दि‍स टहलि समाजोकेँ कहबै, से उचि‍त हएत? काजक तँ फले काजक पूर्णता छी। ऐठाम तँ ओहूसँ बेसी परिस्‍थिति चहकि गेल अछि। तेहेन पढ़ाइ-लि‍खाइ भऽ गेल अछि जे अखनि‍ ने मोटगर पाइ देखै छै, मुदा रि‍टायर करि‍ते अदहा भऽ जाएत, आ बेटा-बेटीक जि‍नगी तेते भारी भऽ जेतै, जे सम्‍हारि‍ नै पौत। एहेन परिस्‍थितिमे कि‍यो माए-बापकेँ देखत आकि‍ बेटा-बेटीकेँ। उगैत सुरुजक दर्शन ने शुभ होइ छै आकि‍ डुमैत सुरूजक। तखनि‍? जेकरा मूस जकाँ बि‍ल खुनैक लूरि‍ नै होइ छै तेकरा लेल दुनि‍याँ जे होउ मुदा जेकरा खुनैक लूरि‍ हेतै ओ सीमा किए टपत। बाढ़ि‍ औतै ऊँचकापर चलि‍ जाएत रौदी हेतै नीचका दि‍स बढ़ि‍ जाएत। यएह सोचि‍ जीवन काका चारू कट्ठा खेतकेँ, जे आमक गाछी तोड़ि‍, केलवाड़ीओ आ तीमनो-तरकारीक चौमास खेत बना लेलनि‍। खेतोक लीला की कृष्‍ण लीलासँ कम अछि‍, रौदी भेने जीरो, सुभ्‍यस्‍त समए भेने हीरो। केतौ तीनिओ बीघा बीघासँ कम गोबरबैए तँ केतौ बीघा पाँच बर गोबरबैए।
चारू कट्ठाक बीच एकटा कल गड़ा लेलनि, चारूकात निम्‍मन हाता कटा, माटि‍ ढहै दुआरे साबे आ आड़ि‍पर अनरनेबा, नेबो, दारीम, सरीफा इत्‍यादि‍ छोटका गाछबला फलक रोपि‍ देलखि‍न। डेगसँ नापि‍ एक-एक लग्‍गीक दूरीमे केरा गाछ सोहो रोपलनि। जे चालीस बीट भेल। जेठुआ रोप भेने काति‍कमे दू-दूटा पौंच गाछ देलक। मघारि आबि‍ फूटि गेल। कुहरि‍ कहारि‍ कऽ घौर भेल। खैर जे भेल, भेल तँ। वएह बीट तेसर सालमे पहुँच गेल। साठिटा घौर पनरहसँ पचीस हत्‍थाक भेलनि।
एक तँ ओहि‍ना मन तुरुछाइत रहए जे आइए झंझारपुरक हाटो छिऐ आ पखेब पावनिओ। हाटो तेहेन जे सुति‍ उठि‍ आँखि मीड़िते वि‍दा होउ। केना चौरीसँ करमी लत्ती आनब, सोनहौनक ओरि‍यान करब। जखनि‍ दुनू काज लोके हाथक छी तँ आगूओ पाछू कएल जा सकै छेलै। खैर जे होउ। गर अँटबैत झंझारपुर हाट गेलौं। केरोक सूर-पता लगबैक छल आ पावनिओक वस्‍तु-जात कीनैक रहए। हाटपर पहुँचलो ने रही आकि आढ़ति‍बला भेट गेल। पुछलिऐ-
“कारोबारक की हाल-चाल अछि?”
मनमे एक्को मि‍सि‍या नै रहए जे अधला नजरि‍सँ पूछि रहल छि‍ऐ। तीन माससँ झंझारपुर गेलो नै छेलौं। हाल-चाल सुनि‍ते गुम्‍हरि‍ कऽ बाजल-
“सभ बूडि गेला गंगा नहए आ ई रहि गेला गामेमे।”
परि‍चि‍त लोकक मुहेँ कठानि बात सुनि‍ अवाक् भऽ गेलौं। आगू बढ़ि भाँज लगल जे हाजीपुरसँ लऽ कऽ भागलपुर धरिक बीचक जेते अछि‍ सभ लगा कऽ केरा दहा गेल। जे केरा खुदरा-खुदरी गाम धरि‍ पकड़ि‍ नेने छल। की गाममे केरा सन फलक जेकर खेतीओ असान, तेकर कीनिनिहार कि‍सान बनि‍ गेल छथि! झंझारपुरसँ वि‍दा होइते मनमे उठल जे केरा घौर छौड़ाक कबुला छै, जँ से नै भेलै तँ छौड़ाक माए घरोमे ने रहए देत। मन ठमकल, एहेन कबुले की जे सौंसे घौर कबुला कऽ लेलनि‍। जे कीनि‍ कऽ खाइए ओ दर्जनक हि‍साबसँ कीनत आकि‍ घौरे कीनि‍ लेत। आइसँ पाँचे दि‍न छठि‍क रहल तहूमे तीन दि‍न पहि‍नेसँ शुरूहे भऽ जाइए। जखनि‍ चीजो ने हाट-बजारमे छै तखनि‍ एहेन की हमहींटा छी आकि‍ अपन अड़ोसीओ-पड़ोसीओक गति‍ सएह हेतनि‍। पत्नी बड़ खिसिएती तँ पाइ आगूमे फेक देबनि‍। पाइ देखि‍ जखनि‍ दोसर-तेसरसँ भाँज लगतनि‍, अनेरे ने उचि‍ती-वि‍नती कऽ छठि‍क वि‍सर्जन करती। दलदलसँ सक्कत माटि‍पर पएर पड़ल। मन थीर भेल। मुदा ई तँ अपना मनमे छल। झंझारपुरसँ अबि‍ते पत्नी झपटि‍ कऽ बजली-
“जेकरा काज करैक छिछा रहै छै से ने काज करैए आ जे सदि‍काल जेबीए टोबत ओकरा बुते देवता-पित्तर राखल हेतै।”
अपन हारल की बाजब। अनधुन बि‍ना कौमा-फुलस्‍टोपक बजैत-बजैत बजा गेलनि-
“गामेमे जीवन काका केराक वोन लगौने छथि।”
हारल मन घूमि तकलक। बजलौं-
“एना किए छान-पगहा तोड़ने जाइ छी। अखनि पाँच दि‍न पावनि‍मे बाँकी छै। तैबीच की कोनो ओछाइन धऽ लेब। आकि‍ छुटल-बढ़ल जे काज अछि तेकरे जोड़ियाएब।”
मुदा मानि‍ गेली। खेला-पीला पछाति नीनो किए हएत बड़दकेँ सोनहौन पिऔनाइ रहए, गरदामी देनाइ रहए, तैसंग धानो काटि कऽ नै अनने रही, ऊहो आनए पड़त। पान ओ (पत्नी) पीसि देती मुदा लगा कऽ तँ अपने दिअ पड़त। जेते काल नीन घेराएल रहल तेते काल टटका गपो सभ गपकेँ ठेलने रहल। तँए कखनो मन हुअए जे एहेन कबुला केनि‍हारि‍केँ चारि‍ थापर लगा दियनि। कहू जे एहनो हाड़-काठबलाकेँ कबुला-पाती केने धिया-पुता हएत।
बरदकेँ सोनहौन-तेल पीअबैत गरदामी पहि‍रबैत, सींगमे तेल लगबैत, मुँहमे पान खुआ दूधाएल धान, आगूमे दैत केराक भाँजमे जीवन काका ऐठाम वि‍दा भेलौं। दरबज्‍जा खाली देखि‍ मनमे उठल, लोक या राजधानीएमे रहैए आकि वोनेमे। जखनि दरबज्‍जा सून छन्‍हि तखनि‍ केदलीए वोनमे हेता। तहूमे एक तँ छठि‍क लहकी दोसर तेहेन इलाकाक केरा वोन दहाएल जे अनेरे एकक तीन हेतनि। चारूकात चकोनो होइत करजान पहुँचिते जेना मने हरा गेल। कहू जे एकटा घौर लेल एक दुपहरि‍या हरान भेनौं, नै भेल। जेकर वोने देखै छी। जइसँ तरपट्टीओ सुनए पड़ल। मुदा परि‍वार तँ परि‍वार होइ छै, एहेन-एहेन बातक जँ मद्दी हएत तखनि‍ परि‍वार ठाढ़ रहत। भूतलग्‍गू घर जकाँ अनेरे ढनमना कऽ खसि पड़त। केलवाड़ीक हत्तापर ठाढ़ होइतै भेल जे बिना चीजबलाकेँ पुछने आगू डेग उठाएब उचि‍त नै। मुदा देखबो तँ नहियेँ करै छियनि। गर लागल। बजलौं-
“काका छी यौ, काका?”
जहिना राति‍मे ओछाइनपर पड़ल अनभुआर बोली सुनि‍ अकानए लगैए मुदा उत्तर दोहरेला पछाति‍ तेहरेलोत्तर दइए। जीवनो काका बोली अकानए लगला। बुझलेहे जकाँ दोहरी अवाज दैत डेग आगू बढ़ेलौं एक तँ केराक वोन, गाछो अवाज रोकैत आ पातो। तैसंग शर्बतक गि‍लास जकाँ अवाजोकेँ दुनू घोड़िते अछि। एक तँ निशाँएल जकाँ जीवन काका बैसल रहथि‍। बहरबैया अवाजकेँ नीक जकाँ नै अकानि‍ सकला, सहरगन्‍जे बजला-
“के छिअ, आबह।”
आबह सुनि‍ मनमे हूबा भेल जे हाजि‍री दर्ज भाइए गेल। जीवन काका बि‍सरि‍ गेलौं। बिच्‍चेमे केरा घौर वि‍चारकेँ बोहि‍या देलक। साठि-सत्तरिटा कटैबला केराक घौर। कि‍छु तरकारीबला आ कि‍छु फुल्‍लीओ छइहे। जइमे कोशा लगले छै। देखैत दोसर कोन दि‍स पहुँचलौं आकि‍ काका बोली देलनि‍-
“के छियऽ केम्‍हर गेलऽ।”
बाढ़िक इलाकामे जहि‍ना लोक पुक्की-पाड़ि‍-पाड़ि जि‍नगीक उपस्‍थिति दर्ज करबै छथि, तहि‍ना हमहूँ बीटे-बीटे, दोगे-दोग देखैत पूबरिया-उत्तरबरिया कोण दि‍स बढ़ि‍ गेलौं। बढ़ि‍ की गेलौं, केरा अपन जिनगीक कथा देखबए-सुनबए लगल। कि‍छु उत्तर नै देब उचि‍त नै बूझि बजलौं-
“काका, तेहेन वोन अहाँ लगा देने छि‍ऐ जे बौआइ छी।”
“अच्‍छा बोली अकानैत चलि‍ आबह।”
लग अबि‍ते जेना बूझि‍ पड़ल जे जीवन काका जेना सोनाक घैल पौने होथि तेहने खुशी देखलियनि। खुशीओ केना ने हेता, घोंग्‍हीसँ मोती, कोयलासँ हीरा होइते अछि तखनि‍ महि किए ने अकास उड़ए। जे केहेन सोंगर लगौलासँ काज चलत। जँ से नै भेल तखनि‍ तँ अनेरे बनलो काज बिगड़ि जाएत। मुस्‍कीआइत तीर फेकलौं-
“काका, बुढ़ाड़ीओमे जेना केंचुआ छोड़ने होइ तेहने चकचकी बूझि पड़ैए।”
हमर बात सुनि‍ काका गुम भऽ गेला। अगुता कऽ ओहन जकाँ नै जे कहबै सासुरक सुपारी खुआबह। तँ कहत जे तीनटा सारिओ अछि। केचुआ छुटिते ने नव-जीवन भेटै छै। मुदा बातकेँ बदलैत बजला-
“पहिने ई कहऽ जे अगुताएल तँ ने छह? तेहेन अखनि पावनिक लदान पड़ि गेल अछि जे दमो माड़ैक छुट्टी नइए।”
काजो अपने रहए, काज तँ काजे छी। एकक पछातिओ दोसर हएत, तइले झंझारपुरक समए अछि आ ऐठाम नै अछि। बात बिहियबैत कहलियनि-
“काका, हम तँ छेहा बेरोजगार छी। अनेरे भरि‍ दि‍न ढहनाएल घुमै छी।”
हाथक इशारा दैत बैसबैत बजला-
“बौआ, केचुआ छोड़ैक लूरि‍ जेकरा रहै छै वएह ऐ धरतीक सुख बुझै छै। अपना ऐठाम केराक खेती अदौसँ होइत आबि रहल अछि। जेहने गुणगर तेहने पेटभर। मुदा ऐठाम तँ पौष्‍टिक वस्‍तुक उत्‍पादन होइ वा नै होइ मुदा जन-जनकेँ पोष्‍टिक अहार भेटि‍ रहल छै। जइसँ स्‍वस्‍थ शरीरक ि‍नर्माण भऽ रहल छै।”
साँस छोड़िते मन पड़लनि‍ जे किम्‍हर आएल से तँ पुछबे ने केलौं। आ अनेरे सासुरसँ भागल स्‍त्रीगण जकाँ भटभटाइ छी। मुदा लगले मन सम्‍हरलनि। दुआरपर आएल अभ्‍यागतकेँ चट दनि‍ पूछि‍ देब जे केम्‍हर एलौं, सेहो तँ नीक नहियेँ। भने चाससँ समार भऽ गेल। एक रस भेने ने अनुकूलता अबै छै, ओना जँ ओहन वस्‍तुक शर्बत बनाएब जेकरा छानए पड़ैत तखनि अनेरे किए एक बेर पानि‍ छानू दोसर बेर शर्बत। एक्के बेर किए ने छानि एक रस बना लेब। बजला-
“बौआ, केम्‍हर एलह, से पहिने बाजह। ई काज भेल, काजकेँ कखनो टाड़ैक वा अँटकबैक काशिश नै करी। ई दीगर भेल जे कोन काज केहेन काज।”
जहि‍ना तीन कोनियाँ तीर आकि‍ बंशीक कोण अपने दि‍स बैसला जकाँ रहै छै जे प्रवेश काल तँ पैसि गेल मुदा नि‍कलै काल खोखरनहि औत। जीवन काकाकेँ मचकीपर चढ़ल देखि आस मारलौं। मुदा केकरोसँ कि‍छु मंगैसँ पहि‍ने केकरो दोख अबै छै। मन घुड़ि‍या गेल जे जँ अपन दोख लगा कहबनि‍ तँ सोझहा-सोझही गप केना करब, जँ पत्नीक दोख लगाएब ऊहो नीक नै हएत, कि‍छु छथि‍ तँ अर्द्धांगिनी तँ वएह छथि। जँ समूहमे कबुलाक चर्च करब तँ मुहेँ छि‍ऐ जँ कहीं बजा गेलनि‍ जे एहेने पुरुख छह जे कबुला-पाती केने धिया-पुता होइ छह। असमनजसमे पड़ले रही आकि काका बजला-
“समाजमे ने केकरोसँ लजाइ आ ने छिपाइ। आन किए बुझै छह। एते केरा जे लगौने छी से अपने खाइले, पाकल घौर पाँच दि‍न अँटकै छै। जँ चरि‍-चरि छीमी खाएब तँ बीस छीमी भेल। एहेन-एहेन हत्‍था सभ अछि‍ जइमे पचीस-पचीस छीमी छै। तोहीं कहऽ जे एको हत्‍था अपना बुते सठत।”
रसगुल्‍ला रसक बोरमे डुमल कक्काक बात सुनि‍ जेना अपने हँसी फुटि गेल। कहलियनि-
“काका, छठि पावनि छिऐ, एक घौर केरा लेब। आन साल तँ दू-तीन हत्‍थाक घौर लऽ कबुला पूरा लइ छेलौं, जइमे बारह-चौदहटा छीमी रहै छेलै, मुदा ऐठाम तँ ओहन घौरे ने देखै छिऐ?”
हम तँ अपना मने कहलियनि। ओ की बुझलनि‍ से तँ वएह जानथि। मुदा अपनोसँ नम्‍हर हँसी हँसि‍ बजला-
“जा जे घौर मन हुअ ओ काटि लिहऽ।”
सुनि तँ लेलौं मुदा मनमे भेल जे कहीं काका भक्की मारलनि तखनि तँ जेतेमे पावनि हएत, तेते केरेमे चलि जाएत। मुदा मन पड़ल जे अपनासँ श्रेष्‍ट लग चुपे रहब नीक। जे कहता ओकरे सरि‍-सुर करैत अपना अनुकूल बनाएब नीक रहत। चुप देखि जीवन काका बजला-
“सुनह, टटका केरामे पानि‍ नि‍कलै छै जे देहो-हाथकेँ आ कपड़ो-लत्ताकेँ दगा दइ छै। तँए पहि‍ने केरे काटि‍ लए जाबे दूध सुखतै ताबे गपो उसरि‍ जाएत।”
कक्काक बात सुनि भरोस भेल जे केरा तँ भाइए गेल, दाम केना पुछबनि‍। जँ दाम लेबाक रहितनि तँ गनि नेने रहितथि, से गनबे ने केलनि। गर भेटल, पुछलियनि-
“छीमी-हत्‍था कहाँ गनलिऐ?”
जेना ठोरेपर रहनि बजला-
“जँ एक साँसमे गामपर लऽ जेबह तँ ओहि‍ना भेलह। नै तँ जेते पावनिक फीरिस्‍तमे जे हुअ ओते दऽ दिहऽ।”
केराक घौर छोड़ि दुनू गोटे बैसलौं। नफगर काज देखि‍ धैनवाद नै देबनि‍ सेहो नीक नै। बजलौं-
“काका, गामक टेक रखि लेलिऐ।”
टेक सुनि काका गुम भेला। की टेक? पाशा बदलैत बजला-
“बौआ, अपन धरती एकसँ एक अन्न, फल, फूल उपजबैक शक्‍ति अपना गर्भमे रखने अछि। तखनि तँ जेहने दुहनिहार तेहने ने कामधेनु। चालिस बर्ख पूर्ब केरा खेती करै छेलौं, मुदा खोप सहित कबुतरो चलि गेल छल जेकरा घुमा कऽ लाबलौं।”
जिज्ञासा भेल। पुछलियनि-
“से की?”
विह्वल होइत काका बाजए लगला-
“जहिना देखबहक जे जामुनक मासमे लोक जामुनक बीआ रोपैए, आम रौपैए, अनारसक मासमे अनारस रौपैए तहि‍ना अपना ऐठाम सरसठिक रौदीक पछाति‍ जे उथल-पुथल भेल तइमे करो खेती आएल। बाहरी किस्‍मक केरा, एकमौसमी। जहपटार लोक अपन पुरना करजान सभ उपटा-उपटा लगा लेलक। जे केरा अपना ऐठाम बहुत पहिनेसँ होइत चलि आबि रहल छल, ओ उपटि गेल। रोपाएल ओ जे समायानुकूल नै छल, अपनो गेल आ जेहो आएल सेहो गेल। मिथिलांचलक केदली वन महराइ गाबए लगल।”
जीवन कक्काक वि‍चारमे रस भेटल। पुछलियनि-
“हेबा की चाहै छेलै, काका?”
प्रश्न सुनि गुम भऽ गेला। कि‍छु काल पछाति गुम्मी तोड़ैत बजला-
“दिनो, उनहल जाइए, केराक दूधो सुखि‍ गेल हेतह।”
प्रश्नकेँ टाड़ैत देखि दोहरबैत पुछलियनि-
“काका, जखनि एते गप भाइए गेल, तखनि कनीक्के पुछड़ी किए छोड़ि देलिऐ?”
ई बुझले ने रहए जे बि‍लमे चलि गेला पछाति जँ साँपक नांगरि पकड़ि खींचौ चाहब तँ नांगरि टूटि जाइ छै मुदा साँपक मुँह नै नि‍कलै छै। विस्‍मित होइत बजला-
“बौआ, जे कहबह, ओ तँ काइए नेने छी, देखिते छहक। मुदा एकटा बात तैयो रहि जाइए। अपन जे पुश्‍तैनी, जुग-जुगसँ अबैत वस्‍तु छल आकि‍ अछि ओकरा अनुकूल समए नै भेटलै, जइसँ आगू बढ़ैत। जे एहेन बाधा उपस्‍थित कऽ देल गेलै जे धात्री गाछ तर भोजन केरा पातक जगह बजरूआ थारीमे होइए।”
उठि कऽ वि‍दा होइत पुछलियनि-
“काका, केराक किस्‍मक नाओं की भेल?”
“ओना केते गोटे मर्तमान कहै छथि, मुदा सहरगंजा नाओं छिऐ मरीचमान।”
दोहरबैत पुछलियनि-
“बजारसँ तँ पकले घौर लऽ अबै छी, एकरा तँ पकबऽ पड़त।”
अदहा बात मुहेँमे छल आकि बड़बड़ए लगला-
“देखह, अपना ऐठाम माटिक तरमे गोरि धानक भूसा, डाबामे दऽ धूकि कऽ पकौल जाइ छै, जे नीक होइ छै। बजारक केरा, तरकारी (टमाटर) आ आम सभकेँ कारबेटसँ पकौल जाइ छै, जे नीक नै होइ छै। अखनि पाँच दि‍न बाँकीए अछि, काल्हि गोरि देबहक तँ समैपर पकि जेतह।”
केरा घौर उठा आँगन अनलौं। जेते गोरे झंझारपुर हाटसँ घूमि-घूमि आएल रहथि, एक्के-दुइए सभ पुछए लगला। मुदा एकटा धोखा भऽ गेल रहए जे पत्नी मन पाड़लनि। मन ई पाड़लनि जे छीमीमे चुन कहाँ लगौलिऐ, कि‍यो देखि नेने हएत तँ पाकत?
पत्नीक बातक कोनो मानियेँ ने लागल। एक तँ कोनो माससँ अनुकूल, केरा पकबैक समए काति‍क होइ छै। मौसम परिवर्त्तनक समए रहै छै। तैठाम चुन की करत?
मुदा अपन अनुकूल बनबैले तँ कि‍छु भकमोड़ अबिते छै, बजलौं-
“ऐ बेर छठि परमेसरी खुशी छथि, देखै छि‍ऐ शुरुहेसँ केहेन बाट धड़ा देलनि।”
अपना जनैत तँ अनुकूल हुअ चाहलौं मुदा से भेल नै। बजली-
“लोकक नजरि नीको होइ छै, अधलो होइ छै। मुदा यएह दुनू नीक अधला तेते वि‍आन करैए जे नीक तँ केते नीक आ अधला तँ केते अधला। पावनिक नाओंपर एक दि‍न केरा खेनहि की। एक दि‍नक भोजे आ राजेक की महत छै।”
पत्नीक बात सुनि अनुकूल नै देखि, पाशा पलटैत बजलौं-
“आब कथी सभ बाँकी रहल, से मन पाड़ि दिअ।”
mmm


मुसहनि


भोरेसँ बेलबा घुसकीपट्टीवालीक हरिअर मन देखि तारतम करैत रहए जे की बात छिएे जे यएह छी, कहियोकाल जहिना खढ़ देखि लप दऽ आगि पकड़ि जरा दइत तहिना बुझि पड़ैत रहैए आ आइ की बात छिएे? मुदा चेहरा केतबो मेकअप किए ने करए हृदैक बात सोलहन्नी तँ नहियेँ बुझि सकैए। घुसकीपट्टीवालीक खुशीक कोनो अरथे ने बेलबाकेँ लगै, दिन बीति गेल मुदा भाँज नै लगल। भाँज लगलै रातिमेखाइकालजखनि मनोनुकूल खेसारी दालिक पाँचटा कचौड़ी थारीमे देखलक। सेहो भाँज सुपते कहाँ लगलै, पुछला पछाति लगलै। लगिते मनोहल्लुक भेलै। हल्लुक होइत मुँहसँ फुटलै-
“ह-ह चेनसेसूतब किने। अनेरे, नान्हिटा गपमे भरिदिन मड़ियाइत रहलौं।”
बेलबाकेँ अपन खेत-पथार नै,ने हरे-बरद, आ ने दोसर समांगे जे एक समांगक कमाइसँ गुजर चलैत आ दोसर बटाइ खेत करैत। सेहो नै रहै। मुदा भगवान जँ खाइले आ बजैले मुँह चीरलखिन तँ कमाइक चालि चलैले हाथो-पएर देलखिन। किछु होउ, ई पैरुख (पुरुखपना) तँ बेलबामे छइहे जे अपन बाँहुबलसँ गामक मुसहनिपर अधिकार केनिहार अछि। तहू भीर तँ दोसराकेँ नहियेँ आबए देने अछि। आबिओ केना सकै छै हल्लुक माटि ने बिलाइ तकैए भारी भीरमेकिए जाएत। की समुद्र मथन पछाति यएह ने बँटवारा भेल जे माटिक ऊपरका अनका दिस बँटा गेल आ नुका कऽ तरमे रखलाहा बेलबाक हिस्सा भेल। दोसरि साँझ। दिन भरिक टालाक काज उसारि, पोखरि-झाँखड़ि दिससँ आबि चीलमक चौरखीमे बेलबा बैसल। घुसकीपट्टीवाली तइसँ पहिने चौरखीकेँ बहारि,चटकुनी बीछा, एकटा गोइठाँ सुनगा रखि देने छलि। बेलबाकेँ बैसिते तेतरा, झिंगुरा, लेलहा सेहो पहुँचल चारू गोटेक बीच अजीव प्रेम। जेना प्रेमास्पद होइत,तहिना एक-दोसराले जान अरपनिहार। ओना चारूक जिनगीमे दूरिओ आ लगिचो, परिवार बनौनहि छै। अपन-अपन किछु चालिओ-परकीत तँ छइहे। तेतराक पहिलुकघरवालीकेँ जहिया बम्बैआ छौड़ा (बम्बइमे नोकरी केनिहार) उड़हाड़िकऽ लऽ गेलै तहिएसँजेना दुनियाँसँ विरक्‍ति भऽ गेलै। मनमे सदिकाल होइ जे बिनु इज्जतक जिनगी ओहने जेहने बिनु गमकक फूल। ओना निर्णए करैमे अगुता जरूर गेल तेतरा। ओ ई नै बुझि पेलक जे पति-पत्नीओक बीच बेक्‍तिगत चालि होइ छै। जे इज्जतक खाम्हीक काज करै छै। बुझबो केना करैत? ओ अर्द्धांगिनि बुझि सभ किछु अदहा-अदही बुझैत। ओना जइदिन स्त्री घरसँ पड़ेलै तइदिन ओते दुख नै भेलै मुदा मनमे सोग तँ समाएले छै। तैयो जिनगीमे हारि नहियेँ मानलक अछि। हारिओ केना मानैत एकटा गेलै दोसर आनि तीनटा बेटा-बेटीक संग परिवार तँ बनौनहि अछि।
चारूगोटे एकठाम होइते जेना आॅफिसमे टेबुल-टेबुलक काज अलग-अलग अंगक होइत तहिना चारूगोटे अपन-अपन काजमे जुटि गेल। झिंगुरा गाँजा,चीलम निकालि आगूमे रखलक। आमदनी परहक टीपगर जहिना गाँजा तहिना समस्तीपुरक बड़की तमाकुल। ओना बेसीकाल चारूगोटे भाँगे पीऐत अछि। बाड़ी-झाड़ीमे फूलक समए भांगक फूलो झाड़ि लइए, आ वसन्ती गाछ बीछि-बीछि सुखा कऽ रखिओ लइए, मुदा परसुका मुसहनि चारूक सुरखीए बदलि देलक, तँए जेहने टीपगर तमाकुल तेहने गाँजा। ओना चारूगोटेक परिवार एकरंगाहे कनीएकऽतल-बिचल छै।झिंगुराक दोसर आमदनी छै। जे दोसरकेँ नै रहै। ओ रहै जे घरवाली फुदनी गछ-चढ़नी, जे गाछपर चढ़ि जारनि तोड़ै, ओना लग्गीओ रखने अछि मुदा केहनो-केहनो घोड़नाह गाछपर चढ़ि कऽ जारनि तोड़ि लइए। तइले कोनो रोको-राक नहियेँ छै। सूखल जारनिक रोको किए हएत। गछचढ़नीए दुआरे सरही आमक गाछीक ओगरवाहि सेहो लोक दइते छै। आगूमे गाँजा अबिते लेलहा लटबए लगल। बेलबा कटकीसँ चीलम साफ करए लगल। तेतरा गोइठाकेँ तोड़ि घुर जकाँ लगा गूल बनाबए लगल। चीलम साफ कऽ बेलबा गिट्टी सेहो खोखरलक। गाँजा लटा, तमाकुल मिला चीलममे बोझि लेलहा तेतरा दिस बढ़ौलक। गूल चढ़ा तेतरा बेलबा दिस बढ़ौलक। चारूगोटेमे बेलबा सभसँ जेठ। बेलबामे सभसँ प्रमुख गुण छै जे केकरो बनहौटा जन नै छी। ने नीक-बेजएमे आ ने पावनि-तिहारमे केकरोसँ एको सेर आकि एको पाइ कर्ज लइए। कियो भैया तँ कियो गुरूकाका सेहो कहै छै। आगूमे चीलम रखि बेलबा भोग लगबैत फुस-फुसा कऽ मंत्र पढ़ए लगल,‘जेकर जे हक-हिस्सा छह से अपन-अपन लऽ जा।’ तीनबेर पढ़िदम मारि, तेतरा दिस बढ़ौलक। मुदा धुँआ मुहेँमे रखि शरबत जकाँ घोड़ए लगल। दम मारि तेतरा जखनि झिंगुरादिस बढ़ौलक तखनि बेलबा मुँहक धुँआ निकालि बाजल-
“परसुका सगुन बढ़ियाँ रहल।”
बेलबाक सगुन सुनि लेलहा खिसिया कऽ बाजल-
“सगुन-तगुन किछु ने होइ छै।”
लेलहाक तामस बेलबा बुझि गेल जे भुखाएल बिलाइ खौंझाइते छै। जखनि ओहो दम मारत तखनि ने मन असथिर हेतै। तँए किछु ने बाजल। ताबे लेलहा हाथ चीलम पहुँच गेल। जिराएल लेलहा रहबे करए तेते जोरसँ दम मारलक जे एकबित धधड़ा चीलमसँ धधकिगेलै। दम मारि जहिना हाथसँ चीलमक धधड़ा मिझेलक तहिना अपनो मनक धधड़ा मिझा गेलै। मुदा तेतरा लेलहाक बातकेँ पकड़ि लेलक। दोहरौनी भाँज जाबे चीलमक शुरू होइ तैबीचमे सवाल फँसि गेल। अपनेमे दू पाटी बनि गेल। दू गोटे कहै जे सगुन-तगुन किछु ने होइ छै आ दू गोटे कहै जे होइ छै। तेहल्ला कियो ने, जेकरा दुनू पंच मानि फड़िछबैत। रूकल चीलमकेँ धुँआइत देखि लेलहा बाजल-
“झगड़ा ने दन चुन-तमाकुल किए बन्न हौ। गप्पो चलतै आ चीलमो चलए दहक।”
जहिना एकघोंट चाह पीला पछाति आकि एक कौर खेला पछाति दोसर अपने अबै लगैत तहिना लुबलुबाइल लेलहा बाजल-
“सगुन-तगुन किछु ने होइ छै।”
दोहरा कऽ बेलबा दम मारि चीलम आगू बढ़बैत बाजल-
“सगुन बड़ पैघ गुण छिएे, तँए एकरा दोखी बनाएब उचित नै हएत?”
बेलबा आ तेतराक विचार एक बटिया रहै तँए एकदिस भऽ गेल आ झिंगुरा, लेलहाक एक बटिया रहै तँए दोसरदिस भऽ गेल। दू-दू गोटेक पाटी चारूगोटेक बीच बनि गेल। बेलबा विचारकेँ रोकैत झिंगुरा बाजल-
“सगुनकेँ दोखी कहाँ कहै छिएे, जँ गुण सगुन भऽ जाए तखनि तँ जरुर नीक भेल, मुदा जँ कोनो काजे केतौ विदा होइ आ माछ-दहीसँ सगुन बनाबी एकरा हम नीक नै कहबै?”
बेलबाक प्रश्नकेँ ठमकैत देखि सोंगर लगबैत तेतरा बाजल-
“दुनियाँ बड़ीटा छै, रंग-बिरंगक खेल चलै छै तँए अनका छोड़ह। अपने बात लएह। परसू जे छह-छह पसेरी मुसहनि भेल तेकरा की कहबहक?”
तेतराक बातकेँ लेलहा लपकि कऽ पकड़ैत बाजल-
“जँ माछे-दहीसँ सगुन बनिते तँ मछिबारे आ माले-जाल बलाकेँ सभ किछु भऽ गेल रहितै, दिन-राति ओकरे देखैत-सुनैत रहैए।”
तैबीच पहिल चीलमक गाँजा जरि गेल। गुलाब तकथीपर लटाएल-काटल गाँजा रहबे करै, झिंगुरा चीलममे बोझि आगि चढ़ा बेलबा दिस बढ़ौलक। तइले अपना बीच कोनो मलिनता केकरोमे नै रहै। करणो रहै जे एक-एके दम ने कियो लगबैए। बरबरिक हिस्सा ने भेल।बड़ बेसी हएत तँ कियो दमगर अछि तँ कनी बेसी जोरसँ दम खींच लेत। तइसँ बेसी की करत? मुदा तैसंग ईहो तँ रहबे करै जे पेटगरोकेँ बेसी खेनो पेटे भरै छै आ कम खेनहारकेँ सेहो पेट भरिते छै। धुँआ फेकैत बेलबा बाजल-
“परसू जे अपना सभकेँ ओते मुसहनि भेल ओकरा नीक सगुन नै कहबै तँ की कहबै?”
जेना लेलहाकेँ प्रश्नक उत्तर बुझले रहै तहिना बाजल-
“तूँसभभलहिं जे कहक मुदा हमर मन नै मानैए। तीन सालक बाढ़िमे, धान तँ उपजि गेल मुदा मुसहनि किए निपत्ता भऽ गेल। जे चीजे निपत्ता अछि ओ सगुन केना भऽ पौत।”
लेलहाक बातमे चोंगरा भरैत झिंगुरा बाजल-
“दिल्ली गेल छहक, रेलबेटीशनमे जे मूस देखबहक तँबिसवासे ने हेतह जे मूस छी आकिबिलाइ। मुदा गाममे तँए देखि‍ते छहक रौदी होइ छै तैयो मूसकेँ पड़ाइन लगि जाइ छै आ बाढ़िमे तँ सहजे जँ नै भागत तँ डुबकुनियाँ काटि-काटि मरबे करत। ई तँ गुण भेल जे सुभितगर समए भेल तँए धानो उपजल आ मूसक बाढ़ि एने मुसहनिओ भेल।”
तेसर चीलम चलैत-चलैत चारूक मन भरि गेल। कौल्हुका विचार करए लगल। तेतरा बाजल-
“काल्हि दू ठाम काज अछि। एकठाम तीनगोरेक आ दोसरठाम दूगोरेक।”
तेतराक बात सूनि झिंगुरा बाजल-
“तीनगोटे तँ जोड़ियाएल छी मुदा पाँचम नै रहने दोसर केना हएत?”
बेलबा बाजल-
“किए ने हएत? दुनू काजकेँ मिलानी करिकऽ देखहक। टुकड़ी बनै जोकर जँ हेतै ओकरा टुकड़ी बना लेब आ जँ नै बनैबला हेतै ओकरा पूरा कऽ करब।”
बेलबाक बात सुनिते लेलहाक मन मानि गेलइ। बाजल-
“बेस तँ भैया कहलहक। दुइएटा ने भऽ सकै छै, या तँ पाँचम केनिहार भाँजऽया तँ काजेकेँ टुकड़ी कऽ दहक।”
तेतराक मन सीकपर टाँगल, तँए खोलिकऽ तँ नै बजैतमुदा मुड़ी डोला-डोला हूँ-हूँकारी भरैत रहए। सीकपर टाँगल ई रहै जे परसू जे मुसहनि खुनलक तइसँ नमहर दोसर रहै। ओना ईहो मनमे उठै जे ऊपरका काज ने हूसि सकै छै, तरका काजपर तँ एकाधिकार अछिए, दोसर कइएकी सकैए। मुदा तँए कि,काज करए जाएब तइसँ दोबर-तेबर बेसी ओइमे हएत, तेकरा पहिने करब आकि जइमे कम हएत, तेकरा करब।
गाममे खेती छोड़ि दोसर काज नै। जे छोट-छोट टुकड़ीमे विभाजित रहैए। छोट-छोट काज रहने कम केनिहारक जरूरति पड़ै छै तँए, बोनिहार-मजदूरक बीच संगठन नै। मुदा शहर-बजारक बीच तँ से नै अछि। पैघ-पैघ कारखाना रहने बेसी मजदूरक जरूरति पड़ैए। तहूमे खेती काज दिने भरिक होइ छै जखनि कि कारखाना चौबीसो घंटा बारहो मास चलै छै। तैसंग ईहो होइ छै जे कारखाना घरमे बनल रहैए जइसँ हवा-बिहाड़िक संग झाँटो-पानिमे चलिते रहैए मुदा से खेतीमे तँ नै होइए। ओना शहरो-बजारमे कारखाना सभ रंग भेने मजदूरक कमी-बेसी होइ छै मुदा जेना-जेना बजार बढ़ैत जाइए तेना-तेना कारखानोक रूप बढ़ल जाइ छै, जइसँ खुदरा मजदूर थौकक रूपमे थकिआइत जाइ छै। जेकर विपरीत गतिए किसानी अछि। जेना-जेना समए आगू बढ़ैए तेना-तेना परिवारो बढ़ै छै आ परिवार बढ़ने खेत विभाजित होइत जाइ छै। विभाजित भेने काजक रूप सेहो छोट होइत जाइ छै। दोसर ईहो होइ छै जे जेकरा बेसी खेत रहल ओ मशीनक सहारासँ काज लइए जइसँ मजदूरक(बोनिहारक) संख्यामे कमी अबै छै। तँए जहिना शहर-बजारक श्रमिक संगठित होइत जाइए तहिना गामक मजदूर अंसगठित होइत जाइए। तैसंग दोसर ईहो छै जे गाम-घरक अधिकतर बोनिहार बन्हुआ बनल अछि जखनि कि शहर-बजारमे से नै छै। ओना शहरो-बजारक रूप बदलि रहल अछि, लोकक (श्रमिकक) काज लोहाक मशीन हथियौने जा रहल छै जइसँ हजारक-हजार हाथ निकम्मा भेल जा रहल छै। जहिना सभ गामक काज तहिना अँहू गामक काज रहने ने काजमे एकरूपता आ ने श्रमिकक बीच एकरूपता। रहबो केना करत, कियो पजेबा घर बनबैए तँए ओकरा सीमेंट-बालु लोहा आ राज मिस्त्रिक जरूरति पड़ै छै आ कियो फूसिक घर बनाबैए तँए ओकरा लकड़ी, बाँस खढ़क जरूरति संगे घरहटि‍याक जरूरति‍ पड़ै छै। जइसँ जहिना काजक एकरूपता नै रहै छै तहिना हाथ आ हाथक ओजारोक एकरूपता नै रहै छै। मुदा छोटो-छोटो काज रहने किछु-ने-किछु एकरूपता तँ रहिते छै। तीन गोरेक काज खढ़ अँटियेनाइ रहै आ दू गोरेक मटिकटियाक। दुनू काजकेँ टुकड़ी बनौल जा सकै छै। खढ़ अँटियेला पछाति चारिदिन खढ़ सोझ होइले जँकियाएल जाइ छै, तहिना खाधि भरैक सेहो अछि। मुदा एकरंग बोइन रहितो कनी हल्लुक-भारी तँ अछिए। एकटा जहिना बैसारी काज अछि तहिना दोसर ठढ़का काज अछि। तहूमे माटिक फेकब भारी भेल, जखनि कि खढ़ अँटियाएब मात्र खढ़केँ सेरिया कऽ छोट-छोट आँटी बनाएब अछि। कोल्हका काज सुनि बेलबा बाजल-
“दुनूठाम एके काज अछि आकि दू रंगक?
तेतराकेँ दुनू काज बुझले रहै, बाजल-
“काज तँ दू रंग अछिए एकठाम खाधि भरैक छै दोसरठाम खढ़ अँटियबैक।”
बीच-बचाउ करैत झिंगुरा बाजल-
“अपना सबहक बीच बेलबा भैया बुढ़े भेल, आ हमरा देखनहि रहऽ जे सातमे दिन बोखारक पथ पड़ल, अखनो तक नीक जकाँ देहमे तागतिनहियेँ आएल हेन परसुए मुसहनि खुनैकाल देखलहक ने जे केते बेर बैसलौं। तँए हम दुनूगोरे खढ़ अँटियाबए जाएब आ तूँ दुनूगोरे खाधि भरए चलि जइहऽ। जुआन-जवान तँ छहे।”
उठैत-उठैत लेलहा बाजल-
“भैया, एहेन प्रेम रहतह तँए सभ दिन आनन्‍दे-आनन्‍द रहतह। नै तँए देखिते छहक?”
देखिते कहैत लेलहा चुप भऽ गेल।बात खुजबे ने कएल? मुदा चीलमक भरल मन छोड़िओ तँ नहियेँ सकैए। झिंगुरा पुछलक-
“की कहलहक?”
लेलहा-
“यएह ने कहलियऽ जे दुनियाँमे केना उनटा-पुनटा होइ छै, जे महिला शरीरसँ पुरुखक अपेछा निरबल होइए ओकरा कारखानाक इंजन आ पुलिसक लाठी हाथमे थम्हा दइ छै आ जे पुरुख सबल होइए ओकरा हाथमे कागत-कलम थम्हा दइ छै। एहने रीतकेँ ने वसन्‍त रीत कहै छै।”
तेतराक आँखिपर निशाँ लटकि गेल, बातक चिड़ौड़ी देखि बाजल-
“अनेरे समुद्र उपछैक कोन चिड़ौड़ीमे लागल छह, ठनका जेकरा माथपर खसै छै से बुझै छै ठनकाक गुण। चलह, अनेरे मनमे खुट-खुटी रखने छह। कौल्हका काज कल्हि देखल जेतै। चेनसँ खाएब, भगवानक नाओं लऽ निचेनसँसुतनाइ छोड़ि अनेरे कौल्हुका चिन्तामे किए माथ धूनब?”
बेलबा बाजल-
“दुनू काज सेरिया लएह, तखिन ओहू मुसहनिकेँ खुनिए लेब।”
बेलबाक बात सुनि तेतरा बाजल-
“भैया, भने खेतमे पड़ल छै। परसुके धान तँ घरे-अँगने छिड़ियाएल अछि ओकरा सदहऽदहक तखनि खुनब।”
तीनू गोटेकेँ जाइते घुसकीपट्टीवाली बेलबा लग आबि बजली-
“संगतिया सबहक भाँजमे पड़ि अहूँ दुइर भेल जाइ छी। कहू जे केतेखान पहिने ठकुरवारीमे घड़ी-घंटा बजलै असतुत भेलै आ अहाँले धैनसन।”
पत्नीक खौंझसँ बेलबा मिसियो भरि डोलल-डालल नै। किएकतँए पत्नीक खौंझक कारण बिनु बुझने डोलि-डालि जाएब नीक नै। बाजल-
“ठकुरवारी ठाकुर सबहक छिएे आकि हमर छी जे ओकर देखौंस करब। हमर तँ यएह संगतिया सभ ने छी जेकरा संगे जीबै-मरै छी।”
निरुत्तर भेल घुसकीपट्टीवाली पाछू नै हटली, पाशा बदलि लेलनि। जहिना शिवजी पाशा बदलि शिवानी भऽ गेला, तहिना। पाशा बदलैत बजली-
“अन्न तीमनक सुआद टटकेमे होइ छै, आकि सेराकऽ पानि भऽ जाइए तखनि होइ छै।”
बेलबोक मन हल्लुक रहबे करै,तँए अवसरकेँ हाथसँ गमाएब नीक नै बुझलक। किएकतँ गमौनाइ ओहने होइ छै जेहने डारिक चुकल बानरक होइ छै। बाजल-
“लोक सुआदले खाइ छै आकि पेट भरैले खाइ छै। सरेने जँ ओकर गुणो निकलि जाए तखनि ने?”
पतिक बात सुनि घुसकीपट्टीवालीक मनमे एलनि, एना जँ बात छिड़ियाएत तखनि तँ काजक गप बिसरिए जाएब। एक तँ ओहिना ओहन बिसराह छी जे आन तँ कनी मनो रहैए जे काजे बिसरि जाइ छी। काजे नै तँ राज की? हृदए खुशीसँ भरलतँए घुसकीपट्टीवाली सोचलनि जे जे बात पति बजता तेकरा जँ मुँह-नांगरि जोड़ब तखनि ने, जँ से नै जोड़ि सोझहे अपने मनमे दोसर काज आबि गेल तखनो तँ गड़बड़ाइए जाएत। घरो कि घर जकाँ रहए तखनि ने,सेतँ सतरहटा भुरकी हरिदम रहिते अछि। हाथमे पानिक लोटा बढ़बैत घुसकीपट्टीवाली बजली-
“लिअ, अखने कलपर सँ अनलौं कुर्ड़ा कऽ लिअ।”
आन दिनसँ दोसर रंग बात सुनि बेलबाक मन खुट-खुटाएल। आन दिन कहाँ पानिक बात बजै छेली, आइ किए बजली! जरूर किछु रहस्य हेतै! मुदा इशारोमे जँ रहस्यकेँ नै रखल जाएत, तखनि तँ ओ तेना तरेमे दबा जाएत जेना कोनो सीखे-लीखे ने रहत। आँखि तँ पत्निक आँखिपर रहै मुदा नजरि नजरि दिस बढ़ौलक। कुर्ड़ा कऽ ओसारपर बैसिते घुसकीपट्टीवाली घरसँ थारी निकालि आगूमे देलखिन। घरदेखिया थारी जकाँ साँठल थारी देखि बेलबाक मनमे भेलै जे बिनु कारणे टिटही थोड़े लगै छै, जरूर किछु बात छिऐ। लगले मन हुमरलै हम कि कोनो घटिया घरदेखिया थोड़े छी जे खेनाइयए-पीनाइमे केकरो गरदनि काटि लेबइ। भातक ऊपरमे पाँचो कचौड़ी तेना पसारल जे आगूमे सानैओक जगह नै। भात सानब छोड़ि बेलबा पहिल नम्बरक कचौड़ी उठा (पहिल नम्बर वएह ने जे आगूमे रहै) हिया-हिया देखए लगल। ई तँ पुड़ी जकाँ लगैए मुदा छी तँ कचौड़ीए। कचड़ी नै छी आ ने पकौड़ी छी, छी तँ सोलहन्नी कचौड़ीए। किएकतँ ओहिना खेसारीक सौंसका दालि, मिरचाइक टुकड़ी आ पिऔजक टुकड़ी टक-टक तकै छै। नून-तेल ने तरे-ऊपरे सटि गेल अछि आरो तँ तकिते छै।
कचौड़ीकेँ निहारि-निहारिदेखैत पतिकेँ देखि घुसकीपट्टीवालीक छाती चहकए लगलनि। बजली-
“ई तँ ओही भगवानकेँ धैनवाद दियनि जे बेटाक पुसौठ हएत, नै तँ जहिना तीनसाल नै केलौं,हाथ-पएर फाटए लगलै तहिना अहूबेर फटितै।”
तीनसाल पूर्वक पुसौठ बेलबा बिसरि गेल। बिसरिओ केना ने जाएत। एक तँ ओहिना गजेरी-भगेंरी गाँजा-भांगक प्रेममे दुनियाँ बिसरैले तैयार रहैए, तैपर बेलबा संगतिया छीहे। संगितियाक जिनगी तँ ओहन जिनगी होइ छै जइमे दस दिसक धार-नाशीक संग गंगा-जमुना सन धारक पानि मिलि समुद्र सिरजन करैए। बाजल-
“पुसौठ केकरा कहै छै?”
लहकी देखि घुसकीपट्टीवाली अवसरकेँ हाथसँ नै छोड़ि बजली-
“एहने मुनसा ने धिया-पुताक पावनि बिसरि धियो-पुताकेँ बिसरि जाइए।”
तैबीच बेलबा पहिल कौर तँछुच्‍छे दालि-भातक खेलक मुदा दोसर करमे जे मिरचाइक टुकड़ी मुँहमे पड़लै से सुसुआते बाजल-
“पावनिमे कि सभ होइ छै?”
धनलक्ष्‍मी जकाँ घुसकीपट्टीवाली बजली-
“किच्‍छो ने होइ छै। जे होइ छै तइसँतँ घर भरल अछि, किच्‍छोकथीताकए पड़त।”
पत्नीक धारक प्रवाहमे बेलबा बाजल-
“शुभ काजमे अनेरे देरी करब कोन कबिलती भेल, तइले पुछैक कोन जरूरी अछि। अच्‍छा ई कहूँ जे पावनिमे की सभ हएत?”
जहिना छोट बच्चाकेँ माए-बाप सिखबै छथि तहिना बिकछा-बिकछा घुसकीपट्टीवाली बाजए लगली-
“पावनिमे किछु ने होइ छै आ सभ किछु होइ छै।”
उड़ैत चिड़ैक बोल जकाँ बेलबा किछु थाहि नै पबै छल। तँए जहिना धार थाहैक नाहक लग्गा होइ छै तहिना थाहैत पुछलक-
“खेबा-पीबामे की सभ होइ छै?”
“अगबे चाउरक चिक्कसक बगीया बनै छै, ओही लऽ कऽ बाल-बच्चाक हाथ-पएरक पुसौट होइ छै।”
“घीओ तेलक काज पड़ै छै?”
“घी-तेल किए कहै छिऐ, नूनो-मिरचाइक काज नै पड़ै छै।
“चिक्कसक मुँह-नांगरि बना,छतिया-पीठिया बनौल जाइ छै, टटका पानिमे नहा कऽ चुल्हिपर सिद्ध कएल जाइ छै। सिद्ध होइते भऽ गेल बगिया।”
“एके रंगक होइ छै, आकि दोसरो-तेसरो रंगक?”
“एकटा सुच्चा भेल, दोसर कुरथीओ दालि दऽ कऽ आ तेसर गुरो दऽ कऽ बनौल जाइ छै।”
“तब तँ नामो सबहक हेतै।”
“छइहे कि‍, जहिना आमक गाछ भेल, आ दालि-दलिहन भेल ई जड़ि भेल। जड़िक पछाति अमुख आम आकि अमुख दालि बनैए। तहिना बगिया जड़ि भेल। दलिबगिया,गुरबगिया किसिम भेल।”
“एकदिन तँएके रंगक ने खाएब, दोसर-तेसर?”
“एना अनाड़ी जकाँ किए बजै छी। पहिलदिन टटका खाएब, दोसर दिन बसिया खाएब, तेसरदिन दलिबगिया खाएब, चारिमदिन गुरबगिया खाएब।”
“गुर दालिए जकाँ केना रहत?”
“खेबै तखनि देखबैतँ केहेन रसगर छै। एते पघिलल रहत जे छातीमे चुहुटि कऽ पकड़ि लेत।”
“जखनि चारिदिनक ओरियान एकेदिन केने भऽ जाएत तखनि अहाँकेँ चारिदिनक छुट्टी दऽ दइ छी। तैबीच कुशेसर आकि सिंहेसर आकि जनकपुरसँ घूमि आउ।”
mmm


ऐ रचनापर अपन मंतव्य ggajendra@videha.com पर पठाउ।
pastedGraphic_32.pngशि‍वकुमार झा ‘टि‍ल्‍लू’
बड़का साहेव : परम्‍परागत संस्‍कार केर पराभवक वृति‍ चि‍त्र
मैथि‍ली नाट्य साहि‍त्‍यमे लल्‍लन प्रसाद ठाकुरक प्रवेश आधुनि‍क मैथि‍ली नाटकक लेल क्रांति‍काल मानल जा सकैत अछि‍। लौंगि‍या मि‍रचाइ आ मि‍. नीलो काका सन चर्चित नाटकक कृति‍कार लल्‍लन जीक नाटक “बड़का साहेव” सन् 1985 ई.मे प्रकाशि‍त भेल। प्रकाशनसँ पूर्वे 20 नवम्‍वर सन् 1983 ई.मे एकर पहि‍ल मंचन रवीन्‍द्र भवन जमशेदपुरमे लोकप्रि‍यताक नूतन आयाम स्‍थापि‍त केलक।
लल्‍लनजी टाटा स्‍टीलमे अधि‍कारी संवर्गमे नि‍युक्‍त छला। बेस्‍त दैनन्‍दि‍नीमे रहि‍तो अपन अभि‍नय आ साहि‍त्‍य प्रेममे लि‍पि‍त ऐ मैथि‍ली भक्‍तकेँ साहि‍त्‍यि‍क मानस पटलपर ओ नाओं आ ठाओं नै भेटल जेकर ई अधि‍कारी छल। मैथि‍ली नाटककेँ “मंच ि‍नर्देश” आ परम्‍परावादी संस्‍कारकेँ आधुनि‍कतासँ तारतम्‍य स्‍थापि‍त कऽ अपन मौलि‍कताकेँ बचा कऽ राखब हि‍नक रचनाक वास्‍तवि‍क उदेस मानल जाए। ऐ क्रममे महान कलाकार कथाकथि‍त भलमानुष समाजक स्‍वीकृति‍क परवाहि‍ नै कऽ कऽ मात्र अपन उदेसक दि‍स धि‍यान दैत एकटा सरल आ सौम्‍य भाषामे 45 पृष्‍ठक नाटकक लि‍खि‍ मैथि‍ली समाजक आगाँ 30 वर्ष पूर्वे एहेन प्रश्नचि‍न्‍ह ठाढ़ कऽ देलक जेकर नि‍दान अखन धरि‍ नै भेटल। कलाकारक अभि‍यानक मौलि‍क उदेस होइत अछि‍ जनप्रि‍यताकेँ धि‍यानमे राखि‍ मंचन करबाक चेष्‍टा। नाटककार स्‍वयं ि‍नर्देशक छला। ऐ उदेससँ बाहर नि‍कसि‍ कऽ पूर्ण साहि‍त्‍यि‍क रूप देब हि‍नको लेल असंभव छल। मुदा एकरा साहि‍त्‍यि‍क भाषामे सरल वि‍षयकर “मौलि‍क संस्‍कार पराभव” चयन आ ओकरा बहुत हद धरि‍ सफल प्रति‍बि‍म्‍बमे समाहि‍त करब नि‍श्चि‍त समालोचककेँ स्‍तब्‍ध कऽ देलक। इहए कारण थि‍क जे सुधांशु शेखर सन चर्चित साहि‍त्‍यकार सेहो ऐ पाेथीक आमुख लि‍खबाक क्रममे कहुना कऽ पि‍ण्‍ड छोड़ा लेलनि‍।
      वि‍षय बि‍म्‍बमे ऐ नाटकक कोनो वि‍शेष योगदान नै, मुदा आकर्षक अछि‍ तँ उदेसक दूरदर्शिता पूर्ण वि‍वेचन। तेकर परि‍णाम भेल जे “बड़का साहेव”अर्न्‍तराष्‍ट्रीय मैथि‍ली नाटक प्रति‍योगि‍तामे पहि‍ल स्‍थान प्राप्‍त केलक। “मि‍थि‍लाक्षर” नाट्य संस्‍था जमशेदपुरक प्रणेता लल्‍लनजी मैथि‍ली नाट्य मंचनक पहि‍लुक सम्‍पूर्ण हस्‍ताक्षर छथि‍ जे प्रकासमे ओ लोकप्रियता प्राप्‍त केलनि‍। जे देसि‍ल परि‍धि‍मे रहनि‍हार नाटकार लोकनि‍केँ ताधरि‍ तँ प्रात्रत नि‍श्चि‍त नै भेल छल। महि‍ला पात्रक अभि‍नय महि‍लेसँ करौल गेल।
      ऐ नाटकक पहि‍लुक पात्र छथि‍ छेदी झा जे वृद्ध ग्रामीण मैथि‍लक भूमि‍कामे छथि‍। छेदी झाक भागनि‍ चूड़ामणि‍ झा गामसँ शि‍क्षा ग्रहण कऽ कऽ नौकरी लेल प्रवेश परीक्षा देबाक उदेससँ अपन माम संग जमशेदपुर अबै छथि‍। ग्रामीण जीवनमे सहज अर्थ पीड़ाक दंशसँ मर्माहि‍त प्रति‍भाक उद्वेलन एकर पहि‍ल दृश्‍यक मूल उद्बोधन मानल जाए। माम आ भागि‍न दुनू साधन वि‍हि‍न तँए जमशेदपुरमे आबि‍ क्षणि‍क प्रवासक छाँह तकैत बी.सी. झा सन अभि‍यन्‍ताक ओइठाम आबि‍ गेल छथि‍। बी.सी. झा कहि‍यो छेदी कक्काक “बालो” छला। समए आ कालक प्रभावसँ आब ऑफि‍सर बनि‍ अपन मौलि‍क संस्‍कारकेँ बि‍सरि‍ जेबाक नाटक कऽ रहल छथि‍। ऐ नाटकक मूल कारण थि‍क अपन गरीब समाजसँ स्‍वयंकेँ दूर रखि‍ पाश्चात्‍य शैलीक जीवन जीबाक चेष्‍टा द्वारा अपनाकेँ भलमानुष देखेबाक प्रयास। गामक लोक बंगलापर आबि‍ खूब खएत आ गाममे जा कऽ बेर्थ गोलौसी करत। वालचन्‍द झाक स्‍त्री आब “एडभान्‍स” पलायनवादी नटकि‍याक अर्द्धांगि‍नी तँ छथि‍ मुदा अपन मौलि‍कताकेँ छोड़ए नै चाहै छथि‍। ऐमे हि‍नको स्‍वार्थे छन्‍हि‍। जौं अपन घर आएल गमैया मैथि‍लकेँ अपमानि‍त कएल जाएत तँ लोक गाममे खि‍स्‍सा करतनि‍ जे बी.सी. झा जि‍नका -अंग्रेजी नै जनबाक कारणें छेदी कक्का बेसी झा बूझि‍ गेलखनि‍।-क स्‍त्री नीक वि‍चारक नै छथि‍न। ऐ स्‍वाथि‍क संग-संग बेवहारि‍कता नाटकक दोसर कारण छन्‍हि‍। मीना जीक अपन तनया मि‍क्कीक लेल चूड़ामणि‍मे संभावना देखब। छेदी कक्काक अनुसारे चूड़ामणि‍क पि‍ता बी.सी.झामे कहि‍यो “समाधि‍” बनबाक वि‍चार पनकल छल। चूड़ामणि‍क पि‍ता आब नै छथि‍। चूड़ा स्‍वयं मसुआ गेल छथि‍। बी.सी.झा आ हुनक पुत्री मीनाक दृष्‍टि‍मे हि‍नक स्‍थान “टीकधारी” पुरोहि‍तसँ बेसी नै जमशेदपुर सन छोट-छीन बम्‍बईमे टाटा स्‍टीलक माटि‍-पानि‍सँ पोरगर भेलि‍ मीना तँ कन्‍वेन्‍टक छात्रा छथि‍। चूड़ामणि‍क सन“टीकमोहन” केना ऐ शहरी रम्‍भाकेँ रमतनि‍? ओ तँ अपन मैथि‍लीकेँ बि‍सरि‍ जेबाक टाटकमे लागल छथि‍। बापक रचनात्‍मक सहयोग मैथि‍ल संस्‍कृति‍क दोहन मात्र मानल जाए।
नाटककार उद्वि‍ग्‍न छथि‍। सम्‍पूर्ण सहरसासँ मधुबनीकेँ प्रवासमे बसेबाक हि‍नक स्‍वपन्न ढहि‍ रहल अछि‍। एतेक पूर्वे सम्‍भ्रान्‍त मैथि‍लमे अपन संस्‍कृति‍क साँचल शि‍ल्‍पकेँ ध्‍वस्‍त करबाक संकेतन वर्त्तमान समैले एकटा रक्त स्‍तम्‍भ ठाढ़ कऽ देलक। स्‍वयंकेँ कुलीन मानैबला लोक सभसँ बेसी अपन मातृकेँ मर्दन कऽ देने अछि‍। वालचन्‍दक प्रकोपसँ ति‍लमि‍लायल छेदी आ चूड़ा हि‍नका डेरासँ पड़ा जाइ छथि‍। मीनाजी एकटा नीक काज करैत छथि‍न जे अपन मि‍त्र रानीक माध्‍यमसँ चूड़ाक नौकरी लेल पैरवी कऽ कऽ चूड़ाक दृष्‍टि‍मे अपन प्रति‍ श्रद्धा उत्पन्न कऽ लेलीह। रानीक पति‍ वर्माजी द्वारा ई गप्‍प जे पहि‍ने पोल छल आ फूजि‍ गेल। वालचन्‍द झाक उपहारसँ द्रवि‍त भऽ चूड़ामणि‍क पुरुषार्थ जागि‍ गेल। ओ योगदान पत्र फाड़ि‍ देलनि‍।
      कालक चक्र उनटि‍ गेल। चूड़ामणि‍ आब आइ.ए.एस. भऽ गेल छथि‍। वालचन्‍द झा अा हुनक पुत्री मीनाक दृष्‍टि‍मे आब चूड़ामणि‍ टीक मोहन झासँ“चूड़ामणि‍जी” बनि‍ गेल छथि‍। कुलीनक स्‍वार्थक आगू कुकुरो असफल भऽ गेल। कालान्‍तरमे हाथ-पएर जोड़ि‍ मीनाक सि‍नेहकेँ हथि‍यार बना कऽ बी.सी. झा चूड़ामणि‍केँ अपन जमाए बना लेलनि‍। ऐ नाटकमे हास्‍य समागम लेल “भोला” सन पात्रकेँ सम्‍मि‍लि‍त कएल गेल अछि‍। ऐठाम नाटकमे वास्‍तवि‍कता सेहो देखैमे आएल। भोला, बाबूजी आ माए सन सासुरक उपहार पाबि‍ वालचन्‍द झा गदगद छथि‍। एहेन सासुर भक्‍ति‍मे शक्‍ति‍सँ बेसी अपन गि‍रगि‍टि‍या रूपान्‍तरणक नाटक बेसी अछि‍। कालान्‍तरमे बी.सी.झाक जमाए चूड़ामणि‍ जी आब बी.सी.झा (आइ.ए.एस.) भऽ गेल छथि‍। परि‍वर्त्तन तँ प्रकृति‍क नि‍अम छी। मैथि‍ल ऐसँ केना बाँचथि‍...? हमरा सबहक-शि‍क्षि‍त समाजक, सभसँ पैघ वि‍डम्‍बना (जे भलमानुषक मौलि‍क गुण छन्‍हि‍) छी “नकल करबाक पीपासा।” बी.सी.झासँ दस डेग आगू बढ़ि‍ अपन मौलि‍कताकेँ ति‍यागि‍ चूड़ामणि‍जी वि‍देशी शराब पि‍बएबला पलायनवादी बनि‍ गेल छथि‍। कोनो अर्थमे हि‍नका आब मैथि‍ल नै मानल जान्‍हि‍ आ ने ओइले हि‍नका कोनो जि‍ज्ञासा वा तृष्‍णा छन्‍हि‍।
      मंचनक हेतु उपयुक्‍त बनेबाक क्रममे नाटककार ऐ गंभीर चि‍न्‍तनयुक्‍त वि‍षएकेँ कनीक झुझुआन बना देलनि‍ आ नाटक छोट भऽ गेल। जौं लल्‍लन बाबू कनीक आरो चि‍न्‍तन करि‍तथि‍ वा अपन प्रकृति‍केँ गंभरी बनेबाक प्रयास करि‍तथि‍ तँ नाटक बहुत उपयुक्‍त साहि‍त्‍यि‍क कृति‍ मानल जाइतए। ओना लोक अपन प्रकृति‍ आ प्रवृति‍सँ बि‍मुख नै भऽ सकैत छल। समग्र मूल्‍यांकन केलासँ ई तँ नि‍श्चि‍त प्रमाणि‍त हएत जे लल्‍लनजी एकटा अद्भुत व्‍यक्‍ति‍त्‍वक नाटककार छथि‍।
      ऐ नाटकक सभसँ उत्‍कृष्‍ठ सबल पक्ष अछि‍ मौलि‍क संस्‍कारक अद्योगति‍क वास्‍तवि‍क कारण केर तात्वि‍क वि‍वेचन। ऐ क्रममे संवादक रूपेँ जे शि‍ल्‍प सोझहा आएल ओ बड़ पोखगर मानल जाए। समाजक आगूक आसनपर बैसल लोक संस्‍कृति‍क उत्‍थानक लेल स्‍वयंकेँ उत्तरदायी मानैत छथि‍। ई सर्वथा सत्‍य जे मि‍थि‍ला मौथि‍लीक वि‍कासक प्रारंभि‍क दायि‍त्‍व ऐ वर्गपर छेलनि‍। स्‍वाभावि‍क अछि‍ तंत्र जेकरा हाथमे रहै छै सारथी वएह बनि‍ सकैए। लल्‍लनजी ऐ वर्गसँ संबद्ध रहि‍तो रचनामे सभठाम ईमानदारीक अनुपालन केलनि‍।
      मि‍थि‍ला मैथि‍लीक अधोगति‍ लेल सबल समाज जि‍म्‍मेवार छथि‍। शि‍क्षा-दीक्षा गामे ग्रहण कऽ कऽ चमकैत दुनि‍याँमे प्रवेश करैत काल अपन संस्‍कारकेँ गामेमे छोड़ि‍ देलनि‍। पलायन तँ कोनो वर्गमे भऽ सकै छै। अर्थनीति‍ भौति‍कतावादी सोचक आगू मलीन भऽ गेल अछि‍। ऐ पलायनसँ सम्‍पूर्ण भारतवर्ष प्रभावि‍त अछि‍। मुदा आन वर्ग अपन संस्‍कृति‍केँ कोंचामे बान्‍हि‍ पलायन केलनि‍। वि‍डम्‍बना अछि‍ तँ मि‍थि‍लाक भलमानुष वर्गक लेल भस्‍मासुर बनि‍ अपन मौलि‍क संस्‍कारक श्राद्ध मि‍थि‍लाक गहबरक सोझहा करैत पलायनकेँ आत्‍मि‍क स्‍वीकृति‍ दऽ देलनि‍। यएह ने नाटकक दूरदर्शी दृष्‍टि‍कोण मानल जाए।         

ऐ रचनापर अपन मंतव्य ggajendra@videha.com पर पठाउ।
अमर कान्त अमर
सुजीतक गन्ध सुगन्ध छोड़ि रहल (पुस्तक समीक्षा)


साहित्य क्षेत्रमे पत्रकार सुजीत कुमार झा एकटा सशक्त कथाकारक रुपमे उभरि कऽ अएलाह अछि । दू अढाई वर्षमे हिनक पाँचम कृति सार्वजनिक भऽ चुकल अछि । जाहिमे चारिटा कथा संग्रह अछि । 
हम पाँचो किताब पढने छी । मुदा गन्ध तऽ गन्धे अछि । एहि पुस्तकमे संग्रहित सभ कथा एकसँ एक अछि । मानव मोनक सुक्ष्मतम सम्बेदनाकेँ छुने अछि । कोनहुँ सामान्यहुँ घटनाकेँ विलक्षण कथाक रुपमे सुजीत प्रस्तुत कएने छथि । 
हिनका कल्पनाशीलता अदभूत अछि एकर उदाहरण हिनक पाँचो पुस्तक पढलासँ लगैत अछि । फेर गन्धक तऽ जोड़ा नहि । 
नेपाली मैथिली साहित्यमे ओहँुना बहुत कथाकार नहि छथि जे छथिओ से पुस्तक निकालए पर ओतेक ध्यान नहि दैत छथि । मुदा सुजीत जाहि गतिसँ पुस्तक निकालि रहल छथि आ गुणवत्ताक सिढी चढि रहल छथि ओ लाजबाब अछि । 
बारहो कथामे चेचक दागबला, गन्ध, मीना कुमारी, दर्दक कथा, अनार वा ई कही कोन बढिया अछि वा खराप छुटिआएब कठीन लगैत अछि । कथा पढलापर अन्तमे तेहन अदभूत घटना वा परिवर्तन देखा दैत छथि जे हृदय आ मोनमस्तिष्ककेँ हिला दैत अछि । 
चेचक दागबलामे रेखा नामक एकटा चर्चित कलाकारक जीवनमे एकटा दर्शक अबैत अछि आ ओ दर्शक आ कलाकार बीचक उहापोह स्थितिक वर्णन एहिमे देखएमे अबैत अछि । जखन चेचक दागबला दर्शक अबैत छथि तऽ रेखा डेरा जाइत छथि आ नहि अएलापर प्रतीक्षा करैत रहैत छथि । 
आश्चर्य सन हालत रेखाकेँ रहैत अछि जकरा ओ पसिन नहि करैत छथि जकर बात हुनका आकर्षित नहि करैत जे पति सन सुन्दर चेहरा आ शरीरक मालिक नहि अछि ओ ओकर विषयमे किए सोचि रहल छथि । ओ गलत तऽ नहि छथि ? ओ टुटल भावनात्मक सम्बन्धक शिकार तऽ नहि छथि ? हुनका कोनो परेशानी आ दुःख सेहो नहि, फेर रातिमे जखन चारु दिस अन्हार पसरि जाइत अछि तऽ कोनो छोटका सन भगजोगनी हुनकर बन्द खिड़की आ गेटक भीतर रुपमे कोना आबि भुकभुकाए लगैत अछि ई बात रेखा सन प्रगतिशील आ बुधिआरि महिलाक बुझबसँ बाहर अछि ।
गन्ध कथामे मनोहर बाबू एकटा नाम चलल राजनीतिज्ञ छथि । ओ आजिवन कुमारे रहि पार्टी चलाबएकेँ सपथ लेने छथि । हुनकर जीवनमे पार्टीक कार्यकर्तासँग भेटघाटसँ लऽ कऽ संगठन विस्तार आ विकासक काज बढाएबमे लागल रहैत छथि । ४५ वर्षक उमेरमे एका एक हुनका विवाह करबाक इच्छा जगैत छन्हि । एकरे सुजीत बहुत बेजोड़ ढंगसँ कथा बनौने छथि । नव स्वाद एहि कथामे भेटैत अछि ।
मीना कुमारी गन्ध कथा संग्रहक तेसर कथा अछि । एकटा कलाकारकेँ जीवन पर आधारित कथा अछि । एकटा सामान्य व्यक्ति फेकनसँ चर्चित कलकार मीना कुमारी धरिक यात्राक बृतान्त एहि कथामे उल्लेख रहल अछि । डा. राजेन्द्र विमल तऽ नेपालक श्रेष्ठ कथामेसँ एक मीना कुमारीकेँ मानैत छथि ।
सुलेखा दीदी कथामे एकटा वच्चाक कल्पना पर आधारितसँ बेसी वच्चाकेँ सँग टोलक पिसीक काजक अनुभव एहिमे देखाओल गेल अछि । 
कोना सुलेखाकेँ एकटा लाइट म्यानसँ प्रेम होइत अछि, फेर लाइट म्यानकेँ हत्या । एकरबाद सुलेखाकेँ विवाह आ फेर दहेज उत्पीडनक नाम पर सुलेखाक हत्या ।
दर्दक कथा एहि संग्रहक पाँचम कथा अछि । जहिना नामसँ दर्द अछि पढलाक बाद आँखिसँ नोर खसा दैत अछि । प्रेमक उत्कृष्ट जादुगरी एहि कथामे देखल जाइत अछि । 
काठमाण्डूमे काज करएकेँ क्रममे एकटा मैथिल युवककेँ एकटा गुरुङ्ग महिलासँ भेट होइत अछि आ फेर प्रेम एकर बाद विछोड़ फेर ओ युवककेँ वेलायतमे एक महिला संग विवाह । फेर वर्षो बाद जखन सुमित नामक ओ युवक काठमाण्डू घुरैत छथि तऽ फेरसँ नगिना नामक महिलाक खोजी करैत छथि जकरासँग विचोड़ भऽ बेलायत चलि गेल छलथि । 
कथाक अन्तमे लिखल अछि म्यानेजर बुझए चाहैत छल नगिना केँ अछि ? आ सुमितकेँ हुनका सँग की सम्बन्ध छल ? भड़ल आँखि सँ म्यानेजरकेँ विदा लैत सुमित कहलन्हि,‘ की करब ई बुझि कऽ ई हमर दर्दक कथा अछि जे हमरे सँग जाएत ।’
अन्तिम साँझ कथा एक परिवारक कथा अछि । जाहिमे एक पति पत्नी छथि, हुनका एकटा लड़का आ लड़की अछि । माय सेहो अछि । एकटा परिवारकेँ जीवनमे आएब जटिलताक विषयमे बहुत सुन्दर सन प्रस्तुती एहिमे भेटैत अछि । 
पोष्टमार्टम कथामे एकटा पत्रकार महिलाक उच्च आकंक्षा आ एकर परिणामकेँ पोष्टमार्टम कएल गेल अछि । 
वर्तमान समयमे एहन घटना बराबर देखएमे अबैत अछि । कथ्यक दृष्टिसँ कोनो नव नहि मुदा प्रस्तुती दोसर कथाकारसँ एकरा फरक बना देने अछि । 
अनार कथा लाजबाब बनल अछि । एकटा महिलाक पीड़ा एहिमे देखाएल अछि । एकटा गरीबिकेँ बढिया जेकाँ अनुभव एकरा माध्यमसँ कहल गेल अछि । 
इम्हर गाछ बढि रहल अछि उम्हर गर्वमे कोनो आकार लऽ रहल अछि । दुलरी सतर्कता अपनारहल छथि । शिशु सकुशल अपन गर्वकाल पूरा करए आ अनार खुब फल लगए । एहि कथाक अन्तमे एकटा बात उल्लेख अछि जे देहकेँ सिहरा दैत अछि । जखन दुलरीकेँ अनार मालिकक बेटा तोड़ि दैत अछि तऽ फुसलाबए लेल मलिकानि दोसर अनार दैत छथि मुदा दुलरी लेब स्वकार नहि करैत छथि । हुनका मोनमे अबैत अछि कुरुपे सही, अपन वच्चा कोनो माय अन्य सुन्दर वच्चासँ नहि बदलैत अछि । सर्वनाशक दर्द लऽ दुलरी अपन घरमे चलि अबैत छथि । 
बोझ कथामे वृद्धावस्थामे माय बाप कोना बोझ होइत अछि एकर बहुत मार्मिक ढंगसँ चित्रण कएने छथि ।
अपन सिन्धुली कथा माओवादी जनयुद्धकालक अवस्था मोन पाड़ि दैत अछि । जनकपुरसँ सटले रहल जिल्ला सिन्धुली माओवादी जनयुद्धकालमे केहन बनि गेल छल तकर बहुत सुन्दर वर्णन अछि । 
एगारहम कथा परिवर्तन अछि । महिलाक आगा बढएमे आबएबला अड़चनसभकेँ एहिमे देखाओल गेल अछि । एहि कथाक अन्त संयोगान्त भेल अछि । हरेक समय बाधक बनल डाक्टर शिव नारायण अन्तमे पत्नीक आगु हारि मानि लैत छथि । 
ओ सुष्मा दिस एना तकलथि जेना आब पुरान राग द्वेषसभ धोआ गेल हुए ।
शायद सुषमो इहे चाहैत छलथि ।
संग्रहक अन्तिम कथा बादल अछि । इहो परिवारक स्थितिक वा ई कही समस्याक रेखांकित करैत अछि । 

 
ऐ रचनापर अपन मंतव्य ggajendra@videha.com पर पठाउ।

pastedGraphic_5.pngजगदानन्द झा ‘मनु’- ग्राम पोस्ट – हरिपुर डीहटोल, मधुबनी 
  
अनमोल झा जीक पोथी “टेकनोलजी”क समीक्षा

मिथिला संस्कृतिक परिषद, कोलकत्ता द्वारा प्रकाशित श्री अनमोल झा जीक लघुकथा संग्रह “टेकनोलजी” एखन हमरा हाथेमे अछि। पाँछाक तीन दिनसँ लगातार एकरा पढ़ि रहल छी। सुन्नर कवर पेंजसँ सजल तेहने भीतरक कथा सभ एकसँ एक उपरा उपरी।
सबसँ पहिने अनमोल जीकेँ एहि --- कथा संग्रह हेतु बहुत बहुत बधाइ आ संगे संग मंगल कामना जे मैथिली साहित्यमे दिनो दिन ओ शुक्ल पक्षक चाँन जकाँ उदयमान होइत रहथि।
मिथिलांचल टुडे टीमक तरफसँ हमरा एहि पोथीक समीक्षा केर दायित्व भेटल। हमरा लेल ई कठिन काज आ ओहूसँ बेसी कष्टकर छल बिना कोनो पक्ष बिपक्षमे गेने तटस्थ एहि पुस्तककेँ समीक्षा केनाइ। हमरामे कौशल आ शहास दुनूक अभाब मुदा माँ सरोस्वती आ गुरुदेवकेँ सुमिरैत अपन आँखिकेँ पोथीक पन्नापर आ कलमकेँ कागदपर चलबए लगलहुँ।
अनमोल जीक समर्पण देख मोन गदगद भए गेल। जतए आजुक नव पीढ़ी अपन माए बाबूकेँ बोझ बुझि रहल अछि ओहिठाम अनमोल जीक ई पोथी हुनक पूज्य बाबूजीक श्रीचरण कमलमे समर्पित अछि। नवका पीढ़ी लेल ई एकटा नव रस्ता काएम करत।
आगू पोथी पढ़ैसँ पहिने एकटा बात मोनकेँ कचोटलक, जे अनमोल जीक एहिसँ पहिने दूटा विहनि कथा संग्रह प्रकाशित भए चुकल अछि। हुनक नाम मैथिली साहित्यमे एकटा स्थापित विहनि कथाकारकेँ रूपमें लेल जा रहल अछि तकर बादो ओ अपन एहि नव विहनि कथा संग्रहकेँ, विहनि कथा संग्रह नहि कहि लघु कथा संग्रह कहि रहल छथि। जखन की आइ विहनि कथा एकटा स्थापित विधाकेँ रूपमे मैथिली साहित्यमे स्थापित भए चुकल अछि। विहनि कथा आब कोनो तरहक परिचय लेल मोहताज नहि अछि। श्री जगदीश प्रसाद मंडलजी अपन विहनि कथा संग्रहपर टैगौर पुरस्कार जीत कए दुनियाँक बड़का-बड़का भाषाकेँ एहि दिस सोचै लेल बिबस कए देलखिन्ह। अंग्रेजी एकरा seedseedseed”सीड स्टोरी” कहि सम्बोधित केलक। हिंदी अंग्रेजीमे जकर कोनो स्थान नहि ओहेन एकटा नव बिधाक अग्रज मैथिली साहित्य आ ओ बिधा, “विहनि कथा”।
विहनि कथा आ लघु कथामे बहुत फराक अछि। विहनि अर्थात बिया। बिया वटवृक्षकेँ सेहो भऽ सकैए आ सागक सेहो। तेनाहिते मोनक बिचारक बिया जे कोनो आकारमे फूटि सकैए, विहनि कथा। विहनि, बिया, सीडमे सँ केहन गाछ पुट्टै कोनो आकारक सीमा नहि। लघु कथा मने एकटा छोट कथा जेकर आरम्भ आ अन्त दुनू छैक।
अनमोल झा जीक एहि संग्रहक एक एकटा कथा जबरदस्त विहनि कथा अछि। तहन लघु कथाक जामा किएक ? हाँ, किछु गोट लघु कथाक श्रेणीक कथा सेहो अछि मुदा अल्प मात्रामे, जेना पृष्ट संख्या ७६ पर “बढ़ैत चलू”, ७९ पर “समाज”, ८० पर “मर्माहत”, ८२ पर “सपूत सब”, ८३ पर “शोध”, ८५ पर “प्रायश्चित”, ९० पर “बड़का लोक”, ९५ पर “समय समय केर बात” आ पृष्ट संख्या १०१ पर “अप्पन जकाँ"। पृष्ट संख्या ८८ पर “मिथिला राज्यक” तँ नहि विहनि कथा अछि आ नहि लघु कथा, एहिपर जँ कनीक आओर मेहनत कएल गेल रहथि तँ एकटा नीक आलेख अवश्य भए सकैत छल।
प्रकाशक, मिथिला सांस्कृतिक परिषद, कोलकत्ता केर मन्त्री श्री गंगाधर झाजी अपन प्रकाशकीयमे “लघु कथा"केँ एकटा नवीन विधा कहि सम्बोधित कए रहल छथि, एहिठाम जँ ओ विहनि कथा कहितथि तँ साइद उचितो रहितए मुदा लघु कथा आ नवीन विधा हास्यपद। हम एहि कथा संग्रहक कथाकेँ आँगाक  उल्लेखमे विहनि कथा कहि सम्बोधित करब।
“टेकनोलजी” विहनि कथा संग्रह रूपी मालामे कुल १५५ गोट विहनि कथा गाँथल गेल अछि। संग्रहक पहिले विहनि कथा “टेकनोलजी” एकरे नामपर संग्रहक नामकरण भेल अछि। अनुपम विहनि कथा, विहनि कथाक सबटा गुण कुटि-कुटि कए भरल अछि। जतेक प्रसंशा करी कम। एहि विहनिमे, कोना एकटा परदेशीया पुतहु अपन ससुरकेँ मात्र एहि द्वारे पाइ पठाबैक इक्षा रखैत छथि, जाहिसँ समाजमे हुनक नाम होइन। एहि द्वारे ओ नव टेकनोलजी बैंकिंगकेँ छोरि मनीआडर द्वारा पाइ पठबै छथि।
“टेकनोलजी” नाम धरी ई विहनि कथा संग्रह नामक भ्रम उत्पन्य कए रहल अछि। पहिल नजरिमे टेकनोलजी नामसँ एना बुझा रहल अछि जे विज्ञान, टेकनोलजी आदिसँ सम्बंधित विषय बस्तु होएत मुदा एहन कोनो गप्प नहि। समस्त पोथीमे एकसँ एक नीक, रुचिगर विहनि कथा अछि मुदा टेकनोलजी, विज्ञान, तकनीकीसँ सम्बंधित एकौटा नहि।
विहनि कथाक मुख्य अंग संबाद अछि आ अनमोल जीक विहनि कथा संबादसँ डूबल अछि, जबरदस्त ! मुदा संबाद “--------“ इनवरटेड कोमामे बन्द कए कऽ नहि लिखल अछि, एकर अभाब सम्पूर्ण पोथीमे अछि।
दोसर कमी जे हमरा सम्पूर्ण पोथीमे, कथासँ प्रकाशकीय तक लागल, विभक्ति। विभक्ति अप्पन पहिलुका आखरसँ हटा कए लिखल अछि जाहि कारण कतौ कतौ अर्थकेँ फरिछौंतमे असमंजसकेँ स्थिति उत्पन्न भऽ रहल अछि।
पृष्ट १३ पर लिखल विहनि कथा “टेकनोलजी” आ २७ पर लिखल “लोक बुझाउन” दुनू एक्के सन कथा थिक मात्र नामेटा बदलल अछि।
एहि संग्रहमे कोनो एहन पक्ष नहि जाहिपर अनमोल जीक कलम नहि चलल होइन। मनक भावसँ समाजकेँ बिडम्बना धरि, अन्तरंग अम्बन्धसँ हँसी ठठा धरि सभ पक्षक उचित स्थान देल गेल अछि। पृष्ट ३३ पर “ड्यूटी”, ३८ पर “चिन्ता (एक)”, ३९ पर “बेटा बेटी”, ४३ पर “दुख”, ४५ पर “खोराकी”, ४६ पर “गोहारि”, ५८ पर “भीख”, ६० पर “मोनमे”, ९८पर “अन्हरजाली”, १०१ पर “अप्पन जकाँ”, १०३पर “मनुक्ख के कुकुर के”, मनकेँ छुबैत करेजाकेँ मोम जकाँ गला कए आँखिक रस्तासँ  बाहर आबैक पर मजबूर कए कऽ मोनक कोनो कोनामे एकटा टीस छोरि दै छैक। ओतए पृष्ट संख्या ३२ पर “एकदम ठीक” आ ३७ पर “टास्क”  समाजक कुप्रथाकेँ देखार कए रहल अछि।
पृष्ट ३४ पर “सुरक्षित (एक)”, ४० पर “मन्त्र”, ७७ पर “आन्हर”, आ ८७ पर “व्यवस्था”, आजुक राजनीति आ व्यवस्थापर प्रहार करैत उत्तम विहनि कथा अछि। तँ दोसर दिस पृष्ट ३५ पर “जागरण”, ४२ पर “चेतना(एक)”, ४६ पर “विज्ञान”, आजुक जागरूक लोकक सत्य विहनि थिक। बाल मोनकेँ कागदपर उतारैत अनमोल जी एहि पोथीक पृष्ट ६५ पर “प्रश्न (दू)”, आ ६९ पर “चिन्तित”, वास्तबमे मोनकेँ चिन्तामे झोँकैक लेल प्रयाप्त अछि। ओतए ६३ पर “उत्तर” आ ७१ पर “भरम”केँ सवाल जबाव एहन अछि जेना शेरपर सबा शेर। सम्बन्धकेँ उजागर करैत पृष्ट ४८ पर “बुद्धू”, ६७ पर “महक”, आ ८१ पर “श्रधा” अछि तँ ३६ पर “सअख” आ ६० पर लिखल “युद्ध” पढ़ि हँसीसँ मुँह मुनेबे नहि करत। 
कनीक साहित्यक पक्षकेँ छोरिदि तँ कुल मिला कऽ नीक विहनि कथा संग्रह। पाठकक मोनमे शिक्षा संगे संग जिज्ञासा आ रूचि जगबैमे पूर्ण सफल। एक बेर किनको हाथमे ई पोथी आइब गेल तँ बिना पूरा पढ़ने चेन नहि|                                                                                                                                                                                                                                           

 
ऐ रचनापर अपन मंतव्य ggajendra@videha.com पर पठाउ।
pastedGraphic_8.pngउमेश मण्डल
मैथि‍ली : सरकार आ हम सभ

मि‍थि‍लांचल वि‍कास परि‍षद्क अध्‍यक्ष, डॉ. वि‍द्यानाथ झा, कार्यकारी अध्‍यक्ष, डाॅ. गोपाल प्रसाद सिंहजी।
साक्षर दरभंगाक अध्‍यक्ष, श्री राम नरेश साहु ‘निर्मोही’ एवं महासचि‍व, श्री अशोक कुमार चौधरीजी। 
मि‍थि‍ला संघर्ष समि‍तिक कार्यकारी अध्‍यक्ष, श्री शि‍वली नोमानी एवं महासचि‍व, श्री शंकार यादवजी।
संयोजक- आदरणीय श्री कमलेश झाजी।
मंचासीन वि‍द्वतजन। अखि‍ल भारतीय साहि‍त्‍य परि‍षद् प्रांगणमे उपस्‍थि‍त‍ चि‍न्‍तक श्रोता, मि‍थि‍ला-मैथि‍ली वि‍कास प्रेमी। माए-बहि‍न। भाय-बन्‍धु तथा मि‍डि‍याकर्मी।

आइ ऐ शुभ पहरमे “मैथि‍ली : सरकार आ हमसभ” सन वि‍षयपर अपने लोकनि‍क बीच दू शब्‍द वि‍चार करबाक अवसरि‍ पाबि‍ हम अपनाकेँ सौभाग्‍यशाली बुझै छी।
मैथि‍ली- मैथि‍ली एक ओहन भाषाक नाओं छी जइ भाषाक अपन जमीन कोनो आन भारतीय भाषा साहि‍त्‍यक जमीनसँ कम नै। ईहो बात अछि‍ए‍ जे बहुतो भाषासँ मैथि‍लीकेँ तुलनो योग्‍य बूझब, उचि‍त नै बुझना जाइत अछि। तहि‍ना ईहो बात अछि‍ए जे दुनि‍याँक साहि‍त्‍यक चि‍न्‍तनक बीच मि‍थि‍लाक आध्‍यात्‍मि‍क चि‍न्‍तन अग्रि‍म पाँति‍मे अछि‍ जे दुनि‍याँक नजरि‍मे आइओ अछि‍। ई बात अलग जे डि‍बि‍याक पेनमे अपना सभ सभ दि‍नसँ रहलौं। ईजोतमे जे कि‍यो रहबो केला आकि‍ छथि‍ओ आे कखनो इजोतक मतलब इजोत आ कखनो इजोतक मतलब ज्ञान कहि‍ भकमोड़मे फँसबैत अपनो फँसल छथि‍।  
सरकार- अपनासँ उगारे नै...बला स्‍थि‍ति‍मे अपन सद्य: परि‍चए आइए नै सभ दि‍नसँ दैत रहल। खएर जे कि‍छु...।
हमसभ- संघर्ष छोड़ि‍ हाथ-पएर मोड़ि‍ थुसकुनि‍याँ मारि‍ बैसल रही सेहो बात नै। अपन मैथि‍ली साहि‍त्‍य माने मि‍थि‍लाक सामुहि‍क वि‍कास लेल हमसभ सतत् संघर्षशील रही तइ आग्रहक संग हम स्‍वयंकेँ वचनवद्ध करै छी।
तखनि‍ तँ बात ओतए आबि‍ जाइत अछि‍ अपना-अपनी, देहा-देही। तइले हम सभ पहि‍ने अपनाकेँ वचनवद्ध करी जे आपसीसँ लऽ कऽ सामुहि‍क स्‍थल धरिक भाषाक माध्‍यम‍ मैथि‍लीमे करी। तैकाल हम सभ अपनाकेँ थोड़े कात करैत वि‍भि‍न्न तरहक परि‍चए दैत पबै छी। सरकारो अपने खेल खेलाइत रहल अछि‍। हमहूँ सभ कम खेलाड़ नै जे अष्‍टम अनुसूचि‍मे मैथि‍लीक स्‍थान लेल संघर्षरत् लोक सबहक जे कइएक बेर जहलक हाबा खेलक तेकरा बि‍सरि‍ सुवि‍धा अनुसार गपक मि‍लानी करैत रहै छी। जरूरति‍ अछि‍, संघर्ष सतति‍ बनल रहए तइले तेकर वैज्ञानि‍क अध्‍ययन करब आवश्‍यक अछि‍। ओइपर अपनाकेँ चलाएब। जेतबो सुवि‍धा भेटल अछि‍ तेकर उपयोग करब। तैकालमे हम सभ भातेपर भात करए लगै छी। भुखाएलकेँ भुखाएल नै बूझि‍ दान-पून करए लगै छी। जइ कारण, आध्‍यात्‍मि‍क चि‍न्‍तन खाली गप्‍पे बनि‍ कऽ रहि‍ जाइए। एक तँ ओहुना मनुख-मनुखकेँ बाँटि‍ सरकार अपन रोटी सकै पाछू बेहाल अछि‍। तैपर हमहूँ सभ रंग-बि‍रंगक तराजू बना एक्के चीजकेँ एक आदमी अदहा सेर तँ एक आदमी सबा सेर कहैत एकटा अलगे बखेरा ठाढ़ केने छी। जे सरकारो देखैए। सरकार मानै कथी? एक-एक आदमी। आम आदमी। आम आदमी माने अपना नै? अपने सभ! जरूरति‍ अछि‍ हमरा लोकनि‍केँ पहि‍ने अपनामे सम्‍बन्‍ध मजगूत बनए आ तेकर वास्‍तवि‍क रूप केहेन अछि‍ आ से केहेन तन्नुक अछि‍ आकि‍ सक्कत से अनुभव भाइए रहल अछि‍। एक तँ अहुना एक आदमीक आठ घंटाक मेहनति‍ दोसर आदमीक बैसारीसँ कम पड़ि‍ रहल अछि।‍ तैठाम केतेक सहचेतीक खगता अछि‍ ओ स्‍वयं सोचल जा सकैए। औहुना हम सभ अपनो गामक पुल-पुलि‍या बनबैमे दू-नम्‍बर सि‍मेंट तकै पाछू लगल रही छी। तहि‍ना भाषा-साहि‍त्‍य, पत्र-पत्रि‍काक स्‍थि‍ति‍ अछि‍। जि‍नके हाथ जएह पड़ैए तहीमे अपन-अपन परि‍चए दऽ दऽ ठाढ़ छी। अगि‍ला यात्रा लेल सुन्‍दर-सुन्‍दर बात कहि‍ नम्‍हर प्‍लान लऽ लऽ चि‍चि‍या रहल छी। जरूरति‍ अछि‍ आपसी बि‍सवास केना बनत तैपर सोचैक। अपना पहि‍ने चि‍नी खेनाइ छोड़ि‍ जखनि‍ दोसरकेँ मनाही करब तखने कारगर हएत...। ऐ बातपर धि‍यान हमरा सभकेँ दि‍अ पड़त। सुनि‍हार आ कहनि‍हार दुनूक बीच जे एकटा तेसर यथार्थ काज करैत रहल अछि‍। तेकरा चि‍न्हब जरूरी अछि‍। आजुक ऐ मंचसँ जे सम्‍मान समारोह रहल ओ जरूर तइ दि‍शामे वि‍चारणीय-वि‍श्वनीय रहल। मुदा जरूरति‍ अछि‍ अहूसँ आगू बढ़बाक आ तइले सभसँ पहि‍ने हम सभ ओहन उदेस बनाबी जे सर्वकल्‍याणकारी हुअए। सर्व कल्‍याणक माने ई जे सबहक आवश्‍यकताकेँ धि‍यानमे रखि‍ काज करब। तखने सभकेँ बि‍सवासमे लेल जा सकैत अछि‍। जाधरि‍ हम सभ एकठीम नै हएब, ताधरि‍ शक्‍ति‍ केना औत?एकठीम भेनाइमे सेहो केतेक रंगक समस्‍या  अछि‍। जेतबे भारी अछि‍ ओतबे हल्‍लूक सेहो अछि‍। हल्‍लूक ई अछि‍ जे एक वि‍चार करब। बजैले तँ सभ बजि‍ते छी जे मि‍थि‍ला-मैथि‍लीक वि‍कास चाहै छी। तँए हल्‍लूको अछि‍ए। मुदा मूसो तँ हराएले अछि! कोइ काहू मगन तँ कोइ काहू मगन। मुदा अपनो अपनो तँ भार अछि‍ए। से अपन-अपन भारक इमनदारीसँ संपादन करी, तेकर जरूरति‍ अछि‍। सेवा तँ सेवे होइए। मुदा की पछुआएलक सेवा आ अगुआएलक सेवाकेँ एक्के कहल जाए? की आवश्‍यक्‍ता आ आवश्‍यक आवश्‍यक्‍ताकेँ एक्के कहल जाए। फर्क एतए आबि‍ कऽ भऽ जाइए।
एक-दोसरमे एतेक खाधि‍ कि‍एक बनल अछि‍। एक-दोसराक बीच सम्‍बन्‍ध कि‍एक एतेक कमजोर अछि‍। कि‍एक एक-दोसरपर भरोष कमि‍ रहल अछि‍। बि‍सवास नै कि‍एक भऽ रहलै हेन। तेकरो कारण अछि‍। कारण ई अछि‍ जे सभ सभकेँ ठकै पाछू लगल रहै छी। नै तँ अपनापनक भावमे कमी कि‍एक?नि‍श्चि‍त रूपे सार्वजनि‍क संस्‍था सभ सार्वजनि‍क रहि‍तो सार्वजनि‍क नै बुझना जाइए। माने ओहन-ओहन काज करैत रहल अछि‍ जे तइसँ अलग परि‍चए बना हमरा सबहक बीच अछि‍।
कखनोकाल लोक स्‍वयं गलती करै छथि‍ आ बेसीकाल ओहन गलती भऽ जाइए जे बेवस्‍था करबैपर मजबूर सेहो करै छै। तेकरा सभकेँ चि‍न्‍हि‍त करब जरूरी अछि‍। तखने हम सभ हमसभ दि‍स बढ़ि‍ पएब।
हमसभ आ बि‍हार सरकार। सरकार तँ पटनामे अछि‍। समस्‍या दरभंगो आ आनो-आनो जगहमे अछि‍। बहुत एहेन समस्‍या अछि‍ जेकरा हम सभ उठबै बैसबै छी। दोसर बात, दरभंगा अकासवाणी आकि‍ पत्र-पत्रि‍काक जे बेवहार अछि‍ ओकरा हमरे सभकेँ देखए पड़त। आइएक ऐ कार्यक्रमक समाचार अकासवाणी दरभंगा द्वारा दू दि‍न पहि‍ने प्रसारि‍त कएल गेल जइमे इत्‍यादि‍ कवि‍क रूपमे झारूदार जीकेँ कहल गेलनि‍। झारूदारजी उपस्‍थि‍त छथि‍। कहि‍यो ई स्‍वयं अपन रचना लऽ सम्‍बन्‍धि‍ जगहपर पहुँचल छला। हलाँकी झारूदारजी रचना कार्यक्रम नै लेल गेलनि‍। हि‍नका टाड़ि‍ देलकनि‍। तइ पाछू आनो-आनो कारण भेल होएत जे यथोचि‍त सेहो भऽ सकैए। मुदा ईहो तँ भेबे कएल जे आेइमे ई अपनाकेँ अपन नहि‍योँ बूझि‍ सकल हेता। झारूदारजी स्‍वयं बाजल छला-
“मन तँ भेल रहए जे चारि‍-पाँचटा झारू लि‍खि‍ दरभंगा अकासवाणीक देबालपर साटि‍ दि‍ऐ!”
साइत गोवि‍न्‍दे झा कहने छथि‍न जे भोजपुरीकेँ वि‍द्यापति‍ आ मैथि‍लीकेँ भि‍खारी ठाकुर जनु नै भेट पेतै।
भोजपुरीकेँ वि‍द्यापति‍ भेटौ आकि‍ नै मुदा मैथि‍लीकेँ भि‍खारी ठाकुर भेट गेल अछि‍, श्री रामदेव प्रसाद मण्‍डल “झारूदार”।
दरभंगा अकासवाणीसँ तँ हमरा सभकेँ कोनो आश नहि‍येँ अछि‍। तइले भुरुकबा एफ-एम अछि‍। मुदा तैयो जौं “हमसभ” काज करैले डेग उठा रहल छी‍ तँ से सचमुच प्रशंस्‍णीय अछि‍।
जहि‍ना कोनो बच्‍चाकेँ एकटा पेन मंगला पछाति‍ जौं ओकरा खाली संतोख बन्‍हैले कहल जाए से, आ परि‍स्‍थि‍ति‍वश करचीओक बनौल लेखनीक प्रवन्‍ध कऽ देलापर परहक संतोखक चाह करने नीक खाली संतोषसँ नीक करचीक पेन नीक भऽ जाइए, तहि‍ना हमसभ गपक बाट छोड़ि‍ काजक रस्‍ता पकड़ि‍ चली तँ से कल्‍याणकारी बुझाइए।
साहि‍त्‍य अकादेमी द्वारा प्रसारि‍त कार्यक्रम मात्र मैथि‍लीए साहि‍त्‍य लेल नै अछि‍, आनो-आन जनू 24 भाषा-साहि‍त्‍यक वि‍कासक लेल अछि‍। कनी कम आकि‍ कनी बेसी खर्च तँ होइते अछि‍। मुदा से मैथि‍ली वि‍कासक लेल साहि‍त्‍य अकादेमीक केते सदुपयोग होइत आबि‍ रहल अछि‍? हमसभ तैपर केतेक वि‍चार करह छी जे हमरे सभ द्वारा संचालि‍त भऽ रहल अछि‍। अपना हाथक काज अछि‍। तैकाल हम-हम आ तूँ-तूँ भऽ जाइए। जाधरि‍ “हमलोग-तुमलोग”बला मानसि‍ता हमरा सभमे रहत ताधरि‍ सभ कल्‍पना लोक रहबे करत। मुदा जीवनमे ईहो समए तँ एबे करैए जखनि‍ लोकक मुँहसँ स्‍वत: नि‍कलए लगै छै-
“थाकल पाव पलान भेल भारी आब की लादबो हौ वेपारी।”


ऐ रचनापर अपन मंतव्य ggajendra@videha.com पर पठाउ।
pastedGraphic_7.pngपूनम मण्डल
"सगर राति‍ दीप जरय"क ७९ म आयोजन ‘कथा कोसी’ उमेश पासवानक संयोजकत्‍वमे औरहामे सम्पन्न/ ८० म सगर राति‍ दीप जरय सुपौल जि‍लाक निर्मलीमे उमेश मण्‍डलक संयोजकत्वमे 
pastedGraphic_33.png
सगर राति‍ दीप जरय’क 79म आयोजन ‘कथा कोसी’ नामक वैनरक नीचाँ दि‍नांक 15 जून संध्‍या 6.30 बजेसँ शुरू भऽ 16 जूनक भि‍नसर 6 बजे धरि‍ लौकही थाना अन्‍तर्गत औरहा गामक मध्‍य वि‍द्यालयक नव नि‍र्मित भवनमे श्री उमेश पासवानक संयोजकत्‍वमे गोष्‍ठी सुसम्‍पन्न भेल। अगि‍ला ८०म गोष्‍ठी सुपौल जि‍लाक निर्मलीमे हेबाक लेल उमेश मण्‍डल प्रस्‍ताव आएल जे सर्वसम्मति‍सँ मान्‍य भऽ घोषित भेल।
श्री जगदीश प्रसाद मण्‍डल एवं श्री रामचन्‍द्र पासवान जीक संयुक्‍त अध्‍यक्षतामे तथा श्री वीरेन्‍द्र कुमार यादव आ श्री दुर्गागान्‍द मण्‍डलक संयुक्‍त संचालनमे ऐ कथा गोष्‍ठीक भरि‍ राति‍क यात्रा भेल। गोष्‍ठीक शुभारम्‍भ श्री लक्ष्‍मी नारायण सिंह एवं श्री रामचन्‍द्र पासवानजी संयुक्‍त रूपे दीप प्रज्‍वलि‍त कऽ उद्घाटन केलनि‍।
वि‍देह-सदेह-5 वि‍देह मैथि‍ली वि‍हनि‍ कथा, वि‍देह सदेह-6 वि‍देह मैथि‍ली लघुकथा, वि‍देह-सदेह-7 वि‍देह मैथि‍ली पद्य, वि‍देह-सदेह-8 वि‍देह मैथि‍ली नाट्य उत्‍सव, वि‍देह-सदेह-9 वि‍देह मैथि‍ली शि‍शु उत्‍सव तथा वि‍देह-सदेह-10 वि‍देह मैथि‍ली प्रबन्‍ध-नि‍बन्‍ध-समालोचना नामक पोथीक लोकार्पण स्‍थानीय वि‍द्वतजन श्री संजय कुमार सिंह, श्री रामचन्‍द्र पासवान, श्री मि‍थि‍लेश सिंह, श्री राजदेव मण्‍डल, श्री लक्ष्‍मी नारायण यादव तथा श्री वीरेन्‍द्र प्रसाद सिंह द्वारा भेल हाथे भेल।
लोकार्पण सत्रक पछाति‍ दू-शब्‍दक एकटा महत्‍वपूर्ण सत्रक सेहो आयोजन भेल जइमे श्री रामचन्‍द्र पासवान, श्री बेचन ठाकुर, श्री कपि‍लेश्वर राउत, श्री कमलेश झा, श्री राजदेव मण्‍डल, श्री राम वि‍लास साहु, श्री उमेश नारायण कर्ण, श्री रामानन्‍द झा ‘रमण’, श्री शंभु सौरभ, श्री जगदीश प्रसाद मण्‍डल, डॉ शि‍वकुमार प्रसाद, श्री अरूणाभ सौरभ तथा श्री उमेश मण्‍डल तथा संयोजक श्री उमेश पासवान द्वारा ‘सगर राति‍ दीप जरय’ कथा गोष्‍ठीक दीर्घ यात्रा तथा उदेसपर सभागारमे उपस्‍थि‍त दूर-दूरसँ आएल कथाकार, समीक्षक-आलोचक एवं स्‍थानीय साहि‍त्‍य प्रेमीक मध्‍य मंचसँ अपन-अपन मनतव्‍य रखलनि‍। जइमे सगर राति‍क 75म आयोजनक पश्चात 76म आयोजन जे श्री देवशंकर नवीन दि‍ल्‍लीमे करेबाक घोषना तँ केने रहथि‍ मुदा से नै करा साहि‍त्‍य अकादेमी द्वारा आयोजि‍त कथा गोष्‍ठीकेँ गनि नेने रहथि‍ जहू गि‍नतीकेँ सोझरौल गेल आ तँए ऐ गोष्‍ठीकेँ श्री उमेश पासवान अपन इमानक परि‍चए दैत ७९ म गोष्‍ठीक आयोजन केलनि‍। ओ कहलनि‍ जे हम सभ अर्थात् वि‍देह मैथि‍ली साहि‍त्‍य आन्‍दोलनसँ जूड़ल मैथि‍ली वि‍कास प्रेमी छी। हम सभ ७७म, ७८ म आयोजनक आयोजन कर्ताकेँ स्‍पष्‍ट रूपे कहैत एलि‍यनि‍ जे मुदा हमरा सबहक बात नहियेँ वि‍भारानी मानलनि‍ आ नहि‍येँ कमलेश झा मानलनि‍। मुदा से हमहूँ नै मानब आ सही-सही गि‍नती करब। आ तही दुआरे ऐ गोष्‍ठीक आयोजन ७९मे आयोजन तँइ भेल, आयोजि‍त भेल। हलाँकि‍ दरभंगासँ आएल कथाकार श्री हीरेन्‍द्र कुमार झाक उकसेला पर रहुआसँ आएल श्री वि‍नय मोहन झा जगदीश, श्री दुखमोचन झा आ दरभंगेसँ आएल श्री अशोक कुमार मेहता हीरेन्‍द्र झाक संग गोष्‍ठीक आरम्‍भक घंटा भरि‍क पछाति‍ चलि‍ जाइ गेला।

जीवि‍ते नर्क (उमेश मण्‍डल), शि‍क्षाक महत (राम वि‍लास साहु), बि‍आहक पहि‍ल गि‍रह (दुर्गानन्‍द मण्‍डल), बौका डाँड़ (लक्ष्‍मी दास), बंश (कपि‍लेश्वर राउत), टाटीक बाँस (राम देव प्रसाद मण्‍डल ‘झारूदार’), सगतोरनी (शि‍वकुमार मि‍श्र), पाथर, पि‍यक्कर, जोगार आ अंग्रेज नैना (अमीत मि‍श्र), संत आकि‍ चंठ (बेचन ठाकुर), अछोपक छाप (शम्‍भु सौरभ), नमोनाइटिस (उमेश नारायण कर्ण), द्वादशा (सुभाष चन्‍द्र ‘सि‍नेही’), राँड़ि‍न (रोशन कुमार ‘मैथि‍ल’), पँचवेदी (अखि‍लेश कुमार मण्‍डल), मुइलो बि‍सेबनि (जगदीश प्रसाद मण्‍डल) इत्‍यादि‍ महत्‍वपूर्ण लघु कथा/वि‍हन‍ कथाक पाठ भेल आ सत्रे-सत्र मौखि‍क टि‍प्‍पणी आ समीक्षा भेल।
अछोपक छाप (शम्‍भु सौरभ) क समीक्षाक क्रममे श्री रमानन्द झा "रमण" कथावस्तुसँ अपन असहमति देखेलनि आ कहलनि- " नै आब ई गप नै अछि, एकटा गप एतै देखियौ, हम रमानन्द झा "रमण" श्रोत्रिय उच्च कुलक, आ कतऽ आएल छी! उमेश पासवानक दरबज्जापर!" श्री बेचन ठाकुर श्री रमानन्द झा "रमण"क नव-ब्राह्मणवादी सोचक विरोध करैत कहलनि- " लोकक मगजमे अखनो जाति-पाति भरल छै, मैलोरंगक प्रकाश झा तेँ ने कहै छथि जे बेचन ठाकुर भरि दिन तँ केश काटैत रहैए, ई रंगमंच की करत!! श्रीधरमकेँ सेहो ई गप बुझल छन्हि। माने मैथिली साहित्यकार, समीक्षक आ रंगमंचसँ जुड़ल ब्राह्मणवादी आ नव-ब्राह्म्णवादी सोचक लोककेँ देखैत ई कहल जा सकैए। २१म शताब्दीमे श्री रमानन्द झा "रमण"क बयान ई देखबैत अछि जे कोना ओ उमेश पासवानक दरबज्जापर आबि उपकृत करबाक भावनासँ ग्रसित छथि।
अगि‍ला ८०म गोष्‍ठी सुपौल जि‍लाक निर्मलीमे हेबाक लेल उमेश मण्‍डल प्रस्‍ताव आएल जे सर्वसम्मति‍सँ मान्‍य भऽ घोषित भेल।
 
ऐ रचनापर अपन मंतव्य ggajendra@videha.com पर पठाउ।
pastedGraphic_8.pngउमेश मण्डल
80म सगर राति‍ दीप जरय'' निर्मलीमे 45 गोट पोथीक लोकार्पण- २८म विदेह मैथिली पोथी प्रदर्शनी
pastedGraphic_34.png
45 गोट पोथीक लोकार्पण
बाल निबंध-

1. देवीजी (ज्योती झा चौधरी) कवि‍ राजदेव मण्डल

वि‍वि‍धा-

1. कुरुक्षेत्रम अन्तर्मनक- (गजेन्द्र ठाकुर) डॉ. बचेश्वर झा

शब्द.कोष-

1. अंग्रजी-मैथि‍ली शब्दकोष- (गजेन्द्र ठाकुर) डॉ. रामाशीष सिंह
2. मैथि‍ली-अंग्रेजी शब्दकोष भाग-१- (गजेन्द्र ठाकुर) डॉ. अशोक अवि‍चल

वि‍हनि‍ कथा संग्रह-
1. बजन्ता-बुझन्ता (जगदीश प्रसाद मण्डाल) अनुमण्‍डलाधि‍कारी अरूण कुमार सिंह
2. तरेगन- दोसर संस्करण (जगदीश प्रसाद मण्डल)- वि‍धायक सतीश साह

लघु कथा संग्रह-
1. सखारी-पेटारी (नन्द वि‍लास राय) डॉ. शि‍वकुमार प्रसाद
2. उलबा चाउर (जगदीश प्रसाद मण्डल) वि‍नोद कुमार ‘वि‍कल’
3. अर्द्धांगि‍नी (जगदीश प्रसाद मण्डल) दुर्गानन्द मण्डल
4. सतभैंया पोखरि‍ (जगदीश प्रसाद मण्डल) प्रो. जयप्रकाश साह
5. भकमोड़ (जगदीश प्रसाद मण्डल) फागुलाल साहु

दीर्घ कथा संग्रह-

1. शंभुदास (जगदीश प्रसाद मण्डल) सदरे आलम गौहर

कवि‍ता संग्रह-

1. बसुन्धरा (राजदेव मण्‍डल) गजलकार ओम प्रकाश झा
2. राति‍-दि‍न (जगदीश प्रसाद मण्डल) रामजी प्रसाद मण्डल
3. रथक चक्का उलटि‍ चलै बाट (रामवि‍लास साहु) नाटककार बेचन ठाकुर
4. नि‍श्तुकी दोसर संस्‍करण (उमेश मण्डल) जनकवि‍ रामदेव प्रसाद मण्डल ‘झारूदार’
5. इन्द्र्धनुषी अकास (जगदीश प्रसाद मण्डल) पत्रकार राम लखन यादव
6. प्रतीक (मनोज कुमार कर्ण मुन्नाजी) अधि‍वक्‍ता वीरेन्द्र कुमार यादव

गजल संग्रह-

1. कियो बूझि‍ नै सकल हमरा (ओम प्रकाश झा) साहि‍त्‍यकार जगदीश प्रसाद मण्डल
2. माँझ आंगनमे कति‍याएल छी (मनोज कुमार कर्ण मुन्नाजी) गायक रामवि‍लास यादव
3. मोनक बात (चन्दन कुमार झा) डॉ. शि‍वकुमार प्रसाद
4. अंशु (अमि‍त मि‍श्र) कथाकार कपि‍लेश्वर राउत

गीत संग्रह-

1. गीतांजलि‍ (जगदीश प्रसाद मण्डल) अमीत मि‍श्र
2. तीन जेठ एगारहम माघ (जगदीश प्रसाद मण्डल) चन्दन कुमार झा
3. सरि‍ता (जगदीश प्रसाद मण्डल) बालमुकुन्द
4. सुखाएल पोखरि‍क जाइठ (जगदीश प्रसाद मण्डल) बि‍पीन कुमार कर्ण
5. हमरा बि‍नु जगत सुन्ना छै (रामदेव प्रसाद मण्डल ‘झारूदार’) अधि‍वक्‍ता मनोज कुमार बि‍हारी
6. क्षणप्रभा- (शि‍व कुमार झा ‘टि‍ल्लू‘’) राजाराम यादव

अनुवाद साहि‍त्य-

1. पाखलो (उपन्यास (कोंकणीसँ हि‍न्दी सेवी फर्णांडि‍स एवं शंभु कुमार सिंह तथा हि‍न्दी‍सँ मैथि‍ली शंभु कुमार सिंह- कवि‍ शंभु सौरभ

नाटक-

1. रि‍हर्सल (रवि‍ भूषण पाठक) कवि‍ राम वि‍लास साफी
2. बि‍सवासघात (बेचन ठाकुर) बाल गोवि‍न्द यादव ‘गोवि‍न्दाचार्य’
3. बाप भेल पि‍त्ती आ अधि‍कार (बेचन ठाकुर) कवि‍ रामवि‍लास साहु
4. रत्नाकार डकैत (जगदीश प्रसाद मण्डल) कि‍शलय कृष्ण
5. स्वयंवर (जगदीश प्रसाद मण्डल) कवि‍ शंभु सौरभ
6. पंचवटी एकांकी संचयन- (जगदीश प्रसाद मण्डल) उपन्‍यासकार राजदेव मण्डल
7. कम्‍प्रोमाइज- (जगदीश प्रसाद मण्डल) कथाकार राम प्रवेश मण्डल
8. झमेलि‍या बि‍आह (जगदीश प्रसाद मण्डल) अधि‍वक्‍ता वीरेन्द्र् कुमार यादव

उपन्यास

1. हमर टोल (राजदेव मण्डल) कवि‍ हेम नारायण साहु
2. जीवन संघर्ष (दोसर संस्करण) जगदीश प्रसाद मण्डाल) नारायण यादव
3. बड़की बहि‍न (जगदीश प्रसाद मण्डल) कवि‍ शारदा नन्द सिंह
4. जीवन-मरण (दोसर संस्करण) (जगदीश प्रसाद मण्डल) डाकबाबू छजना
5. नै धाड़ैए (बाल उपन्यास, जगदीश प्रसाद मण्डल) गुरुदयाल भ्रमर
6.सहस्रबाढ़नि‍ (ब्रेल लि‍पि‍) गजेन्द्र ठाकुर- शि‍क्षक मनोज कुमार राम

बायोग्राफी-

1. जगदीश प्रसाद मण्डल एकटा वायोग्राफी- (गजेन्द्र ठाकुर) कवि‍ उमेश पासवान

बाल साहि‍त्‍य (संस्‍मरण)-

1.मध्य प्रदेश यात्रा (ज्योति‍ झा चौधरी) कथाकार नन्द वि‍लास राय


80म कथा गोष्ठी “कथा मि‍लन सदाय-सगर राति‍ दीप जरय” निर्मलीमे पठि‍त कथा एवं कथाकारक नाओं-
1. जीवपर दया करी- पल्लवी कुमारी
2. स्पेशल परमीट- ओम प्रकश झा
3. ढेपमारा गोसाँइ- ओम प्रकाश झा
4. ओ स्त्री - सदरे आलम गौहर
5. बाल अधि‍कार- नारायण झा
6. मांग- अमि‍त मि‍श्र
7. नवतुरि‍या- अमि‍त मि‍श्र
8. जनता लेल- अमि‍त मि‍श्र
9. थ्रीजी- मुकुन्द मयंक
10. पढ़ाइ आ खेती- बि‍पीन कुमार कर्ण
11. बदरि‍या मूसक घर- उमेश पासवान
12. अपन घर- लक्ष्मी दास
13. मि‍त्र- नारायण यादव
14. प्रेम एगो अचम्भा - बाल मुकुन्द पाठक
15. भगवानक पूजा- संजय कुमार मण्डल
16. वि‍पन्नता- पंकज सत्‍यम
17. गौतमक अहि‍ल्या-- दुखन प्रसाद यादव
18. तरकारीक चोर- ललन कुमार कामत
19. व्यंग्य- मि‍थि‍लेश कुमार व्यास
20. खेनि‍हारक लेखा- चंदन कुमार झा
21. चाहबला- कपि‍लेश्वर राउत
22. बि‍लाइ रस्ता काटि‍ देलक- राम वि‍लास साहु
23. भैरवी- रौशन कुमार झा
24. संदेह- शारदा नन्द सिंह
25. अंधवि‍श्वास- शम्भू सौरभ
26. डीजे ट्रोली- बेचन ठाकुर
27. मुखि‍याजी सँ मंत्री धरि‍ एक्के रंग- दुर्गा नन्द ठाकुर
28. कारागार- कि‍शलय कृष्ण
29. पैघ लोक के?- नन्द वि‍लास राय
30. पेंच-पाँच- शि‍व कुमार मि‍श्र
31. महेशबाबूक चौकपर एकदि‍न- गौड़ी शंकर साह
32. परि‍वर्त्तन- राजदेव मण्डल
33. एकघाप जमीन- जगदीश प्रसाद मण्डल
34. गइ बुढ़ि‍या हम बड़ बि‍हर छी- डॉ. शि‍व कुमार प्रसाद
35. भीखमंगा- डॉ. अशोक अवि‍चल

मिथिलांचलक प्रसिद्ध साहित्यिक मंच “सगर राति‍ दीप जरय” केर 80म आयोजन जे निर्मली (सुपौल)मे स्थानीय कलाकार स्व. मि‍लन सदाय केर नाओंपर आयोजित छल तइ कथा गोष्ठीमे जे समीक्षक-आलोचक सभ पठि‍त कथापर समीक्षा केने रहथि‍, आलोचना केने रहथि‍ से सूची निम्न अछि‍-
डॉ. शिव कुमार प्रसाद
ओम प्रकाश झा
राजदेव मण्डल
जगदीश प्रसाद मण्डल
डॉ. अशोक अवि‍चल
डॉ. रामाशीष सिंह
उमेश पासवान
चन्दन कुमार झा
राम वि‍लास साहु
फागुलाल साहु
पंकज सत्यम्
किशलय कृष्ण
शंभु सौरभ
कपिलेश्वर राउत
बाल गोवि‍न्द यादव गोवि‍न्दा‍चार्य
वीरेन्द्र कुमार यादव
राम वि‍लास साफी
शि‍व कुमार मि‍श्र
दुर्गानन्द मण्डल
नारायण यादव
संजय कुमार मण्‍डल
राम प्रवेश मण्डल
नारायण यादव
बालमुकुन्द पाठक
बेचन ठाकुर
दुर्गानन्द ठाकुर
शारदा नन्द सिंह
२८ म विदेह मैथिली पोथी प्रदर्शनी दि‍नांक ३० नवम्बर २०१३ संध्‍या 6.30 बजेसँ शुरू भऽ ०१ दिसम्बर २०१३ भि‍नसर 6 बजे धरि‍ ८०म म सगर राति दीप जरय"क (उमेश मण्डलक संयोजकत्‍वमे निर्मली (जिला सुपौल) अवसरपर सम्पन्न।
वि‍देह द्वारा मैथि‍ली पोथी प्रदर्शनी-
1. ‘वि‍देह’क पहि‍ल मैथि‍ली पोथी-प्रदर्शनी, दि‍नांक- 27/09/2009 स्‍थान- नई दि‍ल्‍ली स्‍थि‍त श्रीराम सेन्‍टरक प्रेक्षागृहमे। अवसर- ‘जल डमरू बाजे’ नाटक-मंचन।
2. ‘वि‍देह’क दोसर मैथि‍ली पोथी-प्रदर्शनी, दि‍नांक- 03/04/2011 स्‍थान- रामानन्‍द युवा कलव, जनकपुरधाम, नेपाल। अवसर- ‘सगर राति‍ दीप जरय’क 69म कथा गोष्‍ठी।
3. ‘वि‍देह’क तेसर मैथि‍ली पोथी-प्रदर्शनी, दि‍नांक- 12/06/2010 स्‍थान- कवि‍लपुर लहेरि‍यासराय, दरभंगा। अवसर- ‘सगर राति‍ दीप जरय’ 70म कथा गोष्‍ठी।
4. ‘वि‍देह’क 4म मैथि‍ली पोथी-प्रदर्शनी, दि‍नांक- 02/10/2010 स्‍थान- बेरमा (तमुि‍रया) जि‍ला- मधुबनी। अवसर- सगर राति‍ दीप जरय’क 71म कथा गोष्‍ठी।
5. ‘वि‍देह’क 5म मैथि‍ली पोथी-प्रदर्शनी, दि‍नांक- दुर्गापूजा-2010 स्‍थान- बेरमा (तमुि‍रया) जि‍ला- मधुबनी। 4 दि‍वसीय प्रदर्शनी।
6. ‘वि‍देह’क 6म मैथि‍ली पोथी-प्रदर्शनी, दि‍नांक- दुर्गापूजा-2010 स्‍थान- घोघरडीहा (मधुबनी) दुर्गापूजाक मेला परि‍सर। अवसर- दुर्गापूजा-2010
7. ‘वि‍देह’क 7म मैथि‍ली पोथी-प्रदर्शनी, दि‍नांक- दुर्गापूजा-2010 स्‍थान- हटनी (मधुबनी) दुर्गापूजाक मेला परि‍सर।
8. ‘वि‍देह’क 8म मैथि‍ली पोथी-प्रदर्शनी, दि‍नांक- 04/12/2010 स्‍थान- व्‍यपार संघ भवन, सुपौल। अवसर- सगर राति‍ दीप जरय’क 72म कथा गोष्‍ठी।
9. ‘वि‍देह’क 9म मैथि‍ली पोथी-प्रदर्शनी, दि‍नांक- 05/12/2010 स्‍थान- महि‍षी (सहरसा) अवसर- सगर राति‍ दीप जरय’क 73म कथा गोष्‍ठी।
10. ‘वि‍देह’क 10म मैथि‍ली पोथी-प्रदर्शनी, दि‍नांक- 09/07/2011 स्‍थान- अशर्फीदास साहु समाज महि‍ला इंटर महावि‍द्यालय परि‍सर- नि‍र्मली (सुपौल), अवसर- सामानांतर साहि‍त्‍य अकादमी मैथि‍ली कवि‍ सम्‍मेलन-2011
11. ‘वि‍देह’क 11म मैथि‍ली पोथी-प्रदर्शनी, दि‍नांक- 02 नभम्‍बर 2010 स्‍थान- एस.एम. पब्‍ि‍लक स्‍कूल परि‍सर झि‍टकी-वनगामा (मधुबनी), अवसर- स्‍कूल वार्षिकोत्‍सव।
12. ‘वि‍देह’क 12म मैथि‍ली पोथी-प्रदर्शनी, दि‍नांक- सरस्‍वतीपूजा- 2011 स्‍थान- चनौरागंज (मधुबनी) अवसर- सरस्‍वतीपूजा नाट्य उत्‍सव- 2011
13. ‘वि‍देह’क 13म मैथि‍ली पोथी-प्रदर्शनी, दि‍नांक- 10/09/2011 स्‍थान- हजारीबाग (झारखण्‍ड), अवसर- सगर राति‍ दीप जरय’क 74म कथा गोष्‍ठी।
14. ‘वि‍देह’क 14म मैथि‍ली पोथी-प्रदर्शनी, दि‍नांक- दुर्गापूजा-2011 स्‍थान- बेरमा (मधुबनी) 4 दि‍वसीय प्रदर्शनी।
15. ‘वि‍देह’क 15म मैथि‍ली पोथी-प्रदर्शनी, दि‍नांक- 02/11/2011 स्‍थान- उच्‍च वि‍द्यालय परि‍सर- खरौआ जि‍ला- मधुबनी। अवसर- महाकवि ‍लालदासक 155म जयन्‍ती समारोह।

16.विदेहक १६म मैथिली पोथी प्रदर्शनी १०-११ दिसम्बर २०११ केँ ७५म सगर राति दीप जरएक अवसरपर ,१० दिसम्बर २०११ केँ साँझ ६ बजेसँ शुरू भेल, स्थान-कॉपरेटिव फेडेरेशन हॉल, निकट म्यूजियम, पटनामे शुरू भेल आ ११ दिसम्बर २०११क भोर ८ बजे धरि चलल।
17.१७म विदेह मैथिली पोथी प्रदर्शनी:- २२-२४ दिसम्बर २०११ केँ गुवाहाटीमे। २२-२३ दिसम्बर २०११ केँ प्राग्ज्योतिष आइ.टी.ए. सेन्टर, माछखोवा, गुवाहाटी- ७८१००९ (२२ दिसम्बर २०११ केँ ४ बजे अप्राह्णसँ ९ बजे राति धरि आ २३ दिसम्बर २०११ केँ ११ बजे पूर्वाह्णसँ ३ बजे अपराह्ण धरि आ २३ दिसम्बर २०११ केँ फेर ५ बजे अपराह्णसँ देर राति धरि) आ २४ दिसम्बर २०११ केँ भोरसँ राति धरि स्थान- रूम संख्या २१७, होटल ऋतुराज, माछखोवा, गुवाहाटीमे। अवसर मि‍थि‍ला सांस्‍कृति‍क समन्‍वय समि‍ति‍क आयोजि‍त "अन्तर्राष्ट्रीय मैथिली सम्मेलन" आ "आठम मिथिला रत्न सम्मान समारोह" ( २२ दि‍सम्‍बर २०११) आ "वि‍द्यापति स्‍मृति‍ पर्व समारोह" (२३ दि‍सम्‍बर २०११) । १७म विदेह मैथिली पोथी प्रदर्शनी ग्राहकक आग्रहपर एक दिन लेल (२४ दिसम्बर २०११ केँ ) बढ़ाओल गेल।

18..१८म विदेह मैथिली पोथी प्रदर्शनी-तिथि १४ जनवरी २०१२ स्‍थान- अशर्फीदास साहु समाज महि‍ला इंटर महावि‍द्यालय परि‍सर- नि‍र्मली (सुपौल), अवसर- समानांतर साहि‍त्‍य अकादमी मैथि‍ली साहित्य उत्सव- सह विदेह सम्मान समारोह (समानान्तर साहित्य अकादेमी पुरस्कार)

19.१९म विदेह मैथिली पोथी प्रदर्शनी- 27 जनवरी 2012 (शुक्र दि‍न), अवसर स्‍थानीय कवि‍ परि‍षद (सलहेसबाबा परि‍सर- औरहा, प्रखण्‍ड- लौकही)क चारि‍म वार्षिकोत्‍सव- 2012

20.२०म विदेह मैथिली पोथी प्रदर्शनी- जे.एम.एस. कोचिंग सेन्टर , चनौरागंज,झंझारपुर, जिला-मधुबनी, अवसर विदेह नाट्य उत्सव २०१२ दू दिन दिनांक २८.०१.२०१२ आ २९.०१.२०१२

21. २१म विदेह मैथिली पोथी प्रदर्शनी (अवसर बीसम नव दिल्ली विश्व पुस्तक मेला २०१२ जखन भारतीय सिनेमाक सए बर्ख, दिल्लीक राजधानी रूपमे सए बर्ख आ रवीन्द्रनाथ टैगोरक १५०म जयन्ती संगे पड़ि रहल अछि, एकर आयोजक रहैत अछि नेशनल बुक ट्रस्ट, भारत, सौजन्य अंतिका प्रकाशन) २५ फरबरी २०१२ सँ ०४ मार्च २०१२,प्रतिदिन भोर ११ बजेसँ ८ बजे राति धरि, स्थान- अंतिका प्रकाशन , स्टाल 80-81, हॉल 11, प्रगति मैदान,२०म नव दिल्ली विश्व पुस्तक मेला 2012 नव दिल्ली। ई विश्व पुस्तक मेला दू सालमे एक बेर होइत अछि आ ४० साल पहिने १९७२ ई. मे एकर पहिल आयोजन भेल छल।
22.२२म विदेह मैथिली पोथी प्रदर्शनी, वेस्टर्न रेलवे हेडक्वार्टर्स ऑडिटोरियम, मुम्बइ, दिनांक १४ सितम्बर २०१२, अवसर श्रुति प्रकाशनक कार्यक्रम
23.२३म विदेह मैथिली पोथी प्रदर्शनी २२ अक्टूबर २०१२- २४ अक्टूबर २०१२- बेरमा (भाया तमुरिया), झंझारपुरमे, दुर्गापूजा मेलामे।
24. २४म विदेह मैथिली पोथी प्रदर्शनी २८ अक्टूबर २०१२ केँ इण्डिया इण्टरनेशनल सेन्टर, लोदी रोड नई दिल्लीमे सायं ६ बजेसँ ०८.३० बजे धरि

25.25 म विदेह मैथिली पोथी प्रदर्शनी 20 नवम्बर 2012 केँ खरौआ जि‍ला- मधुबनी। अवसर- महाकवि ‍लालदासक 156म जयन्‍ती समारोह। अपराह्न 2 बजेसँ 9 बजे राति धरि
26.26 म विदेह मैथिली पोथी प्रदर्शनी 01-02 दिसम्बर 2012 केँ दोसर चरणक पहिल "सगर राति दीप जरय"क अवसरपर 01 दिसम्बर 2012 केँ साँझ ६ बजेसँ शुरू भेल, स्थान-दरभंगाक कटहलवाड़ी स्‍थि‍त एम.एम.टी.एम महावि‍द्यालयक प्रेक्षागार-मे शुरू भेल आ 02 दिसम्बर 2012 क भोर ६ बजे धरि चलल।

27. २७ म विदेह मैथिली पोथी प्रदर्शनी दि‍नांक 15 जून संध्‍या 6.30 बजेसँ शुरू भऽ 16 जूनक भि‍नसर 6 बजे धरि‍79" ७९म सगर राति दीप जरय"क (उमेश पासवानक संयोजकत्‍वमे गाम औरहा (जिला मधुबनी) मे सम्पन्न) अवसरपर।
28.२८ म विदेह मैथिली पोथी प्रदर्शनी दि‍नांक ३० नवम्बर २०१३ संध्‍या 6.30 बजेसँ शुरू भऽ ०१ दिसम्बर २०१३ भि‍नसर 6 बजे धरि‍ ८०म म सगर राति दीप जरय"क (उमेश मण्डलक संयोजकत्‍वमे निर्मली (जिला सुपौल) मे सम्पन्न) अवसरपर।
जखन केओ कहै छै जे "मैथिली मधुर भाषा थिक" तखन हमरा ओहिसँ बेसी बड़का गारि किछु नै बुझाइत अछि। कोनो भाषा मधुर वा खटगर वा नुनगर की तेलगर होइते नै छै। आ जँ मधुर होइ छै तँ किएक?
ऐ प्रश्नपर एबाक लेल बड़ साहस चाही।
मध्यकालीन मिथिला सामंती छल। सामंत बैसल की चमचा सभ घेरि अपन समस्या सुनबए लागैत छलाह। आ जखन केकरो अहाँ अपन समस्या सुनेबै वा की केकरो चमचइ करबै तखन भाषा तँ मधुर राखहे पड़त। हमरा जनैत मैथिली अहीठाम मधुर भाषा थिक। कारण मैथिल चमचइ कर'मे बहादुर होइ छथि। मधुर बोल तँ राखहे पड़तन्हि।

ठीक विपरीत मिथिलाक दलित ओ गैर-सवर्णक भाषामे चमचइ नै छै तँए ओहिमे टाँस बेसी बुझि पड़ै छै आ ब्राम्हण-कायस्थ सभ ओकरा रड़बोली कहै छथि।मुदा हमरा जनैत ई मात्र दृष्टिगत भेद अछि। जकरा अपन बाँहिपर विश्वास छै ओकर बोली ओ भाषामे टाँस रहबे करतै--जेना मिथिलाक दलित वर्गक मैथिली।आ जे चमचइमे लागल रहत तकर बोली ओ भाषामे मधुरता रहबे करतै--जेना मिथिलाक ब्राम्हण ओ कायस्थ वर्गक मैथिली।

भाषा केर मनोविज्ञान भाग-2

ई हम दू मिनट लेल मानि लै छी जे ब्राम्हण-कायस्थ महातेजस्वी होइ छथि तँ हुनके टा पुरस्कार भेटबाक चाही। मुदा की ब्राम्हण-कायस्थ दरभंगे-मधुबनी-सहरसामे छै वा मिथिला मने की दरभंगे-मधुबनी-सहरसा छै। ऐ समस्यापर जखन हम दृष्टिपात करै छी एना बुझाइए----

१) जेना-जेना दरभंगा-मधुबनी-सहरसाक क्षेत्र खत्म होइत जाइए तेना-तेना ब्राम्हण-कायस्थ ओ आन छोट जातिक भाषाक बीच अंतर खत्म होइत जाइए (१००मे ९७टा केसमे)। चाहे ओ सीतामढ़ी हो की मुज्फफरपुर हो की पूर्णिया हो की भागलपुर हो की समस्तीपुर हो की बेगूसराय हो की चंपारणक किछु क्षेत्र (झारखंडक क्षेत्र बला लेल एहने बुझू, राजनैतिक बाध्यताकेँ देखैत नेपालीय मैथिलीक उल्लेख नै क' रहल छी)। 

२) जेना-जेना ब्राम्हण-कायस्थओ छोट जातिक भाषाक बीच अंतर खत्म होइत गेलै ब्राम्हणवादी सभ ओकरा मैथिली मानबासँ अस्वीकार क' देलक। ऐ कट्टर ब्राम्हणवादी सभहँक नजरिमे ई छलै जे भाषाक भेदसँ ब्राम्हण वा छोट जातिमे भेद छै। आजुक समयमे अंगिका ओ बज्जिका भाषाक जन्म ब्राम्हणवादक एही प्रवृतिसँ भेल अछि। किछु दिन पहिने नरेन्द्र मोदी द्वारा मुज्फफरपुरमे भोजपुरीमे भाषण देब एही ब्राम्हणवादक विरोध अछि आ हम एकर स्वागत करै छी तथा ओहि दिनक बाट जोहि रहल छी जहिया ओ दरभंगा-मधुबनीमे भोजपुरी बजता। जँ ठोस विचारक रूपमे आबी तँ निश्चित रूपें कहि सकै छी जे मैथिलीकेँ तोड़बामे ई ब्राम्हणवादी सभ १०० प्रतिशत भूमिका निमाहला। जँ कदाचित् ई ब्राम्हणवादी सभ दरभंगा-मधुबनी-सहरसासँ हटि क' सीतामढ़ी, मुज्जफपरपुर, पूर्णिया,भागलपुरक,चंपारण आदिक ब्राम्हण-कायस्थकेँ पुरस्कार देने रहितथि तँ कमसँ कम मैथिली टुटबासँ बचि गेल रहैत। ई अकारण नै अछि जे रामदेव झा,चंद्रनाथ मिश्र अमर, सुरेश्वर झा आदि एहन महान ब्राम्हणवादीक कारणे दरभंगा रेडियो स्टेशनसँ बज्जिकामे कार्यक्रम शुरू भेल।

३) आ जँ मैथिली टुटबासँ बचि गेल रहितै तखन मिथिला राज्य लेल एतेक मेहनति नै कर' पड़ितै। कारण चंपारणसँ गोड्डा धरि सभ अपन भाषाकेँ मैथिली बुझितै। ऐ ठाम हम ई जोर द' क' कहब चाहब जे पुरान होथि की नव राज्य आंदोलनी सभ सेहो ब्राम्हणवादी छथि। अन्यथा ओ सभ सेहो रामदेव झा. चंद्रनाथ मिश्र अमर, सुरेश्वर झा आकी आन-आन मैथिली विघटनकारी सभहँक विरोध करतथि।

आखिर की कारण छै जे धनाकुर ठाकुर अपन मानचित्रमे चंपारण वा गोड्डाकेँ तँ लै छथि मुदा ओहि क्षेत्रक साहित्यकार लेल पुरस्कारक माँग नै करै छथि। ई प्रश्न मात्र धनाकुरे ठाकुरसँ नै आन सभ राज्य आंदोलनीसँ अछि।
ऐठाम ई बिसरि जाउ जे पुरस्कार कोनो छोट जातिकेँ देबाक छै। जँ ब्राम्हणे-कायस्थकेँ देबाक छल तखन फेर सीतामढ़ी, मुज्जफपरपुर, पूर्णिया,भागलपुरक,चंपारण आदिक ब्राम्हण-कायस्थकेँ किएक नै ?

तँ आब ई देखबाक अछि जे के-के मिथिला राज्य आंदोलनी ब्राम्हणवादी छथि आ के-के साँच मोनसँ मिथिला राज्यकेँ चाहै छथि।

भाषा केर मनोविज्ञान भाग-3

लोक जखने ब्राम्हणवादक नाम सुनै छथि हुनका बुझाइत छनि जे सभ ब्राम्हणकेँ कहल जाइत छै। मुदा हमरा लोकनि बहुत पहिनेसँ कहैत आबि रहल छी जे ब्राम्हण आ ब्राम्हणवादक कोनो सम्बन्ध नै। कोनो चमार सेहो ब्राम्हणवादी भ' सकै छथि। ब्राम्हणवाद जाति विशेष नै भेल ई मात्र मानसिकता भेल जे कोनो जातिमे भ' सकैए। ब्राम्हणवादक प्रमुख तत्व वा लक्षण एना अछि---

१) केकरो आगू नै बढ़' देब------ एकटा छलाह स्व. रमानाथ मिश्र "मिहिर"। ई नीक हास्य-व्यंग केर कविता लीखै छलाह। मुदा ई मैथिली साहित्यमे आगू नै बढ़ि सकला। कारण? कारण हिनक दोख छलनि जे ई चंद्रनाथ मिश्र " अमर" जीक भातिज छलखिन्ह। दालि आ देयाद जते गलत तते नीक। साहित्यक स्तरसँ ल' क' पारिवारिक स्तरपर रमानाथ मिश्रजीकेँ पददलित होम' पड़लनि।

ब्राम्हणवाद मात्र दलिते लेल नै छै। बहुत रास ब्राम्हण अपनो जाति केर लोककेँ आगू नै बढ़' दैत छै। 

२) मात्र अपने टाकेँ नीक बुझब--- जँ साहित्य अकादेमीक लिस्ट बला झा-झा सभ प्रतिभावान छथि तँ फेर मैथिली साहित्य विश्वक छोड़ू भारतीय साहित्य केर समकक्ष किएक नै अछि। आ जँ प्रतिभे छै तखन तँ श्री विलट पासवान "विहंगम" भारतीय राजनीतिसँ ल' क' मैथिली साहित्य धरि योगदान देने छथि। की विहंगम जी प्रतिभाहीन छथि। विहंगम जी सन-सन आर बहुत बेसी नाम अछि।

३) परिवारवाद---- रामदेव झा जखन रिटायर भेलाह तँ साहित्य अकादेमीमे ओ अपन ससुर चंद्रनाथ मिश्र अमरकेँ बैसा देलाह। तकर बाद अमर जी अपन समधि विद्यानाथ झा विदितकेँ बैसेलाह। आब विदितजीक निकट संबंधी (चेलाइन) छथि।

कारण-- ब्राम्हणवादक एकमात्र कारण हीन भावना अछि।


ऐ रचनापर अपन मंतव्य ggajendra@videha.com पर पठाउ।

pastedGraphic_31.pngजगदीश प्रसाद मण्‍डलक पाँचटा लघुकथा-



वारंट


बोरिंग-दमकलक कर्ज चुकौला पछातिओ हरिहर काकाकेँ केसक वारंट भऽ गेलनि‍। ओना वारंटसँ घबड़ेला नै मुदा एते शंका तँ आबिए गेलनि‍ जे रंग-बि‍रंगक चेहराक बीच जीनाइओ तँ असान नहियेँ छी।
सरसठिक रौदीक पछातिक समए। सरकारोक नजरि‍मे कनी पानि‍ आएल आ रौदि‍याएल कि‍सानोक मन ठेहियाएल। अखनि धरि‍ जे वि‍चार-सोलहन्नी भाग-तकदीरक बीच जीवैत चलि‍ आबि‍ रहल छल तइमे कनी धक्का लगलै। धक्काक कारणो भेल जे गामक-गाम सून भऽ भऽ मसान जकाँ बनए लगल छल, बनबो कएल। नम्‍हरो-नम्‍हरो गाछमे सूखनि‍याँ लगि‍ गेल केते रंगक फलो आ अन्नो गामसँ लोकेक संग पड़ा गेल। माल-जालक उजाड़ भऽ गेल। खेती-पथारीक चर्चे की, जे मिथिला दार्शनिक जगह रहल ओइ मि‍थि‍लाक दुर्दिनक बीच कुदि‍न सेहो आबि‍ गेल।
बी.डी.सी. मीटिंग बि‍हानपुरमे भेल। जेना छोट आँट-पेटक मीटिंग तेना खूब जमगर भेल। गामसँ जि‍ला धरि‍क अफसर-अफसरान एकठाम चारि‍ घंटा बैसला, कम नै भेल, मुदा तैबीच चाह-पान-जलखैमे जे समए लगल हुअए तइ लगा कऽ। कलक्‍टर साहैब सभसँ सि‍रगर रहथि‍। ओना अखुनका जकाँ नवतुरि‍या नै, उमेरगर सेहो। हुनके बातक प्रतीक्षामे सभ कि‍यो। उठि‍ कऽ तोहफा बाँटए लगला। श्रीमुखसँ व्‍याख्‍यान देलखि‍न जे सौनक मेघ जकाँ सरकार लटकि‍ कऽ निच्‍चाँ आबि‍ गेल, तँए मुँहमंगा बर्खाक झड़ी लगत। इच्‍छित वस्‍तु लोककेँ भेटत। कहि‍ चारि‍ श्रेणीमे गाम बाँटि‍ देलनि‍। तीन श्रेणीक कि‍सान आ चारि‍म बोनि‍हार। बोनि‍हार लेल गाए-महिंस, रि‍क्‍शा, टमटम इत्‍यादि‍ भेटतै जइमे तीन हीसमे एक हीस सरकार देत आ दू हीस अपन लगतै। तहि‍ना सीमांत कि‍सानकेँ बोरिंग दमकल ति‍हाइ छूटपर भेटत। आ जे अढ़ाइ बीघासँ पाँच बीघाक कि‍सान छथि‍ हुनका चौथाइ छूट भेटत। कहि‍ मुस्‍कीआइत बैसि गेला। धन बर्खा हुअ लगल। सौनक सतैहिया लादि देलक। खाद छूटपर, बीआ छूटपर, खेतीक औजार छूटपर, गाए-महिंसक संग रि‍क्‍शा, टमटम, लाेडस्‍पीकर, चूड़ी दोकान तक।
नाराक संग मीटिंग समाप्‍त भेल। भोजन-भात चलल ढेकार करैत जश देत सभ सीमान टपला।
हवा जकाँ समाजमे उठल। गाम-गामक लोक ब्‍लौक दि‍स मुड़ीआरी देलक। मुदा अनभुआर माल-जाल जहिना डोरी-खुट्टा तोड़ि लंक लऽ पड़ाइए, जे गोटे-गोटे पकड़ेबो करै छै आ गोटे-गोटे बौरौ जाइते छै। खैर जे होउ, भागल चोरक भगबे नफा। तैसंग ई बात सेहो, सभ नै बूझि‍ पौलक जे आम खाइले गाछ रोपए पड़ै छै। भलहिं गाछ रोपब असान किए ने होइ मुदा आमक चुनाव कऽ माटि‍-जगहक चुनाव सेहो करए पड़ै छै, जँ से नै तँ धनखेतीक कलम जेहने जुति‍गर होइ छै तेहने हएत। व्‍याख्‍यानक क्रममे उधि‍या कऽ एते लोक भाँसि गेल जे बुझैक होशे ने रहलै जे गीता जि‍नगी छिऐ ने कि पाठ। अध्‍यात्‍म दर्शने छिऐ आकि‍ जीवन दर्शन। तहि‍ना कलक्‍टर साहैब वि‍चारकेँ सभ बुझलक जे मीटिंग समाप्‍त हेतै आ काल्हि जखने आॅफिसक कुरसीपर बैसै जाइ जेता कि‍ धाँइ-धाँइ गाममे बोरिंग-दमकलक ट्रक संग पंजबिया गाएक पथार लगि जाएत। अकास-धरतीक जे मि‍लन स्‍थल क्षि‍ति‍ज होइ छै ओ हस्‍तांतरणक होइ छै। बोरिंग-दमकल बेपारीक घरसँ जहि‍ना औत तहि‍ना पशुपालकक घरसँ पशु औत। जइ दृष्‍टिएँ मिथि‍लांचल कौड़ीओ बरबरि नै। सोलहन्नी बहरबैयाक आशा।
ब्‍लौक दि‍स गामक लोक मुड़ी उठबैत पौलक जे पहि‍ने-ब्‍लौकक रजि‍ष्‍टरमे नाओं दर्ज करबए पड़त, ओ कागत आगू बढ़ि अगि‍ला आॅफिसमे दर्ज भेला पछाति रजिष्‍टरमे औत। ओइठामसँ बैंक पठौल जाएत, तेकर पछाति‍ काजक दौड़ शुरू हएत। काजोक दौड़ तँ हल्‍लुक नहियेँ। ब्‍लौकक चक्करक संग जि‍लाक चक्कर आ तैपरसँ बैंकक चक्कर धरि‍मे दू बर्ख समए आ बि‍नु हि‍साबक खर्च जहि‍ना सभ गमौलक तहि‍ना हरि‍हर काका सेहो गमौलनि‍। मुदा तेकर मिसिओ भरि‍ चि‍न्‍ता नै भेलनि‍। चि‍न्‍तो केना होइतनि‍, जहि‍ना हजार हाथक गाछक छि‍प्‍पीपर चढ़ला पछाति‍ जँ धरतीपर खसल वा पड़ल फलपर नजरि‍ पड़ै छै, जेकरा पबैले गाछपर सँ उतरैक समैओ आ भीरो कि‍छु ने बूझि‍ पड़ै छै तहि‍ना मनमे घमौड़ लैत रहनि‍। समए आ खर्चक फल एकटा टटके जरूर भेटलनि‍ जे जहि‍ना परि‍वारमे तहि‍ना समाजमे गप-सप्‍पक क्रम बदलल। रजनी-सजनीक खि‍स्‍सामे कमी आएल, खेती-पथारी, माल-जाल इत्‍यादिक बात समाजक मंचपर आएल। छोट-मोट मीटिंग भी.एल.डब्‍लू.क माध्‍यमसँ हुअ लगल। जइसँ लोकक आकर्षण बढ़ल। बैंकक माध्‍यमसँ कर्जमे भेटत आ बैंकेक माध्‍यमसँ असुलीओ हएत। मुदा तैबीचमे जि‍ला स्‍तरपर सब्‍सिडी-आॅफिस हएत। जाबे ओ आदेश बैंककेँ नै भेटतै ताबे कटौती नै हएत, लोनक सूदि चलैत रहत। तेतबे नै छह मासक बीच जँ अदा नै करब तँ सूदिओ मुइरे पकड़ि‍ लेत।
सरसठिक सरकारक मालगुजारी माफक जबरदस असरि‍ भेल। लोकमे नव बि‍सवास जगल जे जइ मालगुजारीक चलैत खेत सभ नि‍लाम होइ छल आब नै हएत। जहि‍ना मालगुजारी देनिहार बि‍सरि‍ गेल तहि‍ना सरकारो अपन कर्मचारीकेँ समेटि दोसर फाइल दि‍स लगा लेलक। ने मालगुजारी देनिहार आ ने लेनिहार रहल। मुदा बैंकमे टटका रसीदक जरूरति‍ भेल। मालगुजारी माफ मुदा केते माफ तेकर चि‍ट्ठी आॅफिसेमे लटकि‍ गेल। जहि‍ना सबहक तहि‍ना हरि‍हरो कक्काक साल भरि‍ टहलैएमे चलि‍ गेलनि।
हरिहरो काका तँ जिद्दी, तहीले समाजमे जश-अजश सदिकाल होइते रहै छन्‍हि। जश ई होइ छन्‍हि जे काजक प्रति‍ जि‍द्दी छथि, मुदा काजे तँ उनटा-पुनटा अछि नीको आ अधलो, दुनू तँ काजे छी। जे वि‍परीतो दि‍शामे काज करबे करत। जि‍द्दी तेहेन जे रगड़ि कऽ टटका रसीद कटा बैंकसँ रूपैआक नि‍कासी कराइए लेलनि‍। पहि‍ल खेप दू सए रूपैआक चेक माइनर एरीगेशनक नाओंसँ देलकनि‍। जि‍नगीक पहि‍ल चेक देखि‍ हरि‍हर काकाकेँ नीक खुशी भेलनि‍। खुशीओ केना ने होइतनि‍, छोटके चेक ने बड़का चेक बनैए।
बैंकसँ नि‍कलि हरि‍हर काका माइनर एरीगेशनक भाँजमे वि‍दा भेला। भँजियबैत-भँजियबैत भाँज लगलनि‍। मात्र दू गोटेक आॅफिस। बोरिंग गाड़ैक ठीकेदारी। चेक जमा करि‍ते रजिष्‍टरमे दर्ज भेला पछाति ठीकेदारक नाओं कहलकनि‍ ठीकेदार तँ ठीकेदारे छी। चाहे-सरकारी हो आकि‍ गैर सरकारी ओ तँ सबहक ठीकेदार भेल। एक संग पचासो ठीकेदारी चलि‍ सकै छै, तँए ओहन लोकक भेँट तँ थोड़े कठि‍न अछि‍। ठीकेदार भेटलनि‍। भेटि‍ते पुछलखि‍न-
“ठीकेदार साहैब, कहि‍या तक काजमे हाथ लगत।”
ठीकेदारी शैलीमे ठीकेदार बजला-
“काल्हि नै परसू आउ?”
ऐ दौग-बरहामे पाँच दिन पछाति फेर भेँट भेलनि। भेँट होइते पुछलखिन-
“अहाँक भेँटो हएब कठि‍न होइए तँए एकटा निठाही दिनक नाओं कहू।”
ठीकेदार स्‍पष्‍ट कहलखि‍न-
“मात्र दूटा पलान्‍ट छै। अहाँक नम्‍बर आठम भेल। बीचक काज भेला पछाति हएत।”
हरिहरो कक्काक तीन गोटेक बैच रहनि। तीनू गोटे वि‍चारलनि‍। काज जहि‍ना अपन तहि‍ना दोसरोक। प्रतीक्षा तँ करए पड़त। पुछलखि‍न-
“केते समए लगत?”
“महिना दि‍नमे भऽ जाएत।”
मास दि‍न पछाति तीनू गोटेक संग हरि‍हरो काका ठीकेदारक खोजमे नि‍कलला तँ पता लगलनि‍ ओ वि‍धान सभा एलेक्‍शनक भाँजमे चलि‍ गेल छथि‍, छह मास पछाति‍ औता। पछुआइत काज देखि‍ सबहक धैर्जक सीमा डगमगाइत तँ रहबे करनि‍। समए बीति रहल अछि कर्जक सूदि बढ़ि‍ रहल अछि। जहि‍ना समए बेठेकान भऽ गेल तहि‍ना परि‍वारक काज सेहो बेठेकान भेने आमदनी टूटि रहल अछि। ऐसँ नीक तँ अपन खेत बेचि‍ बोरिंग करबितौं। कोन फेरामे पड़ि‍ गेल छी। अधमड़ू साँप जकाँ बनि गेल छी।
साल बीति गेल। आॅफिसक उनटा फेरि‍ भऽ गेल। जहि‍ना दुनू स्‍टाफ (अफसर-कि‍रानी) बदलि‍ गेला तहि‍ना ठीकेदारो छोड़ि‍ कऽ पुलक ठीकेदारीमे चलि‍ गेल। भाँज-भुँज लगबैत मास दि‍नक पछाति‍ फेर काजकेँ पटरीपर अनलनि‍। कारगर अफसर। काज करैक उग्र जि‍ज्ञासा। दुनू प्‍लान्‍टक भाँज लगौलनि‍। एकटा काजमे लगल दोसर माटि‍क तरमे चलि‍ गेल। भेल ई जे अंधराठाढ़ी इलाकामे लेअर बहुत नि‍च्‍चाँमे छै। साढ़े चारि‍ सए फुट बोर भेला पछाति‍ लेअर भेटलै। बोरिंग लोड भेल। लोड भेला पछाति‍ जखनि‍ क्रेसिंग पाइप उखाड़ब शुरू भेल तँ पचास फीट तरेमे सौकेट फेल कऽ गेलै। पचास फीट नि‍कलल बाँकी माटिएमे रहि‍ गेल। तहूमे तेहेन जगहपर गेल जे अफसरो बेवस भऽ गेला। कोनो सस-बस नै चललनि‍। अंतमे बेवस होइत हरि‍हर काकाकेँ कहलखि‍न-
“जँ रहि‍ गेलौं तँ जरूर बोरिंग हएत नै तँ देखि‍ते छि‍ऐ, आॅफिसक काज आइ एतए छी काल्हि‍ केतौ रहब।”
जि‍ज्ञासु हरि‍हर काका, अपन काज बि‍सरि‍ पुछलखि‍न-
“सर, एना किए अनि‍यमि‍त छै?”
अफसर-
“किए छै तेकर कोनो एक्केटा कारण छै। रंग-बिरंगक कारण छै। अनेरे कोन समुद्र उपछै भाँजमे जाएब, ओकरा छोड़ू। हेबा की‍ चाहै छेलै से कहै छी।”
ओझरीमे जहि‍ना अमती काँट, पेरासूत ओझराइ छै तहि‍ना ने मनो ओझराइ छै। तइसँ नीक हरि‍हर काका बुझलनि‍ जे जएह कहै छथि सएह नीक। पुछलखि‍न-
“की हेबा चाहै छेलै?”
“होइओक बहुत रस्‍ता छै, तँए एकटा कहब उचि‍त नै हएत मुदा सही रहने, नै सोलहन्नी तैयो उचि‍त तँ भेबे कएल।”
मानब मुड़ी डोलबैत हरि‍हर काका कहलखि‍न-
“एकरा के टोनत?”
अफसर बजला-
“सुनू, नीक होइतै, जे आॅफिसेमे कागत-कलमक करै छथि हुनका निश्चित समए, नि‍श्चित काजक भार देल जान्हि। तइ काजमे की बाधा उपस्‍थित भऽ रहलनि तेकर निश्चित समैपर देखल जान्हि।”
मुड़ी डोलबैत हरि‍हर काका बजला-
“हँ, से तँ देखिते छिऐ जे काज जेहेन होउ मुदा आॅफिसक कागत टन्‍च रहैक चाही। नै तँ दुनियाँ देखै छै जे काेसी योजना सन योजना अरबोक योजना, मुदा राज रौदि‍याएल अछि। एना जँ सराध-बि‍आह दुनू दि‍स योजना चलत तँ केते आशा।”
माइनर एरीगेशनक दौग-बरहा करैत सालक सिजिन समाप्‍त भऽ गेल। सिजिनक अर्थ भेल, जे काज माटिक छै ओ सुखारमे हएत। बरसातक समए बोरिंग गाड़ैमे असुवि‍धा होइ छै धसना खसैक डर रहै छै, नव तकनीकसँ गाड़ल जा सकैए। मुदा दुनूक बीच सामंजस केना हएत से मूल भेल। एक पक्ष बुझैए जे पाइ सरकारक छि‍ऐ, तँ दोसर पक्ष बुझैए पाइ जनताक छि‍ऐ, जेकर गेलै तेकर, हमर की। मुदा की तइसँ काज चलतै???
अगिला साल बिहानपुर, तीन बोरिंग-दमकलक संग काजक केंचुआ छोड़लक। कि‍छु गाएओ-महिंस गाम आएल। कि‍छु रि‍क्‍शा टम-टम बढ़ने सवारीक सुवि‍धा भेल। मुदा जहि‍ना कि‍छु नव उत्‍पादित हथि‍यार गाम आएल तइसँ बेसी लूटैक भूत पछुआ बनि पकड़लक। भोज-भात, बि‍आह-सराध जोर पकड़लक। बैंक कर्ज तर पड़लै। जेकरा असुलैमे शख्‍तीसँ बैंक पेश भेल जइसँ दि‍शाहीन समाज डरा गेल! कारोबार कमैत गेलै...।
बोरिंग गड़ौला पछाति सब्‍सिडी आॅफिसक काज एलनि। जि‍ला भरि‍मे एकटा आॅफिस। जेते काजक भीड़ तइसँ बेसी खेनिहारक भीड़! पहि‍ल दि‍न तीनू गोटे हरि‍हर काका हँसीए-ठठ्ठामे ओझरा, घूमि एला। दोसर दि‍न टेबुलपर जा कहलखिन-
“तीन गोटे बोरिंग-दमकल नेने छी, बाजाप्‍ता बैंकक कागत अछि‍, से सब्‍सिडीक आदेश देल जाए।”
जेना कि‍यो सुनिनिहारे नै! रंग-बिरंगक गप-सप्‍प चलैत! जहि‍ना स्‍कूलमे गल्‍ती केला पछाति वि‍द्यार्थीकेँ ब्रेंचपर ठाढ़ कऽ देल जाइ छै तहि‍ना टेबुलक आगूमे ठाढ़ कऽ देलकनि। घंटा भरिक पछाति कहलकनि-
“परसो आना।”
परसू गेला पछाति फेर परसू। ऊहो भाँज लगबैत जे कि‍नका सम्‍पर्कमे अबैए, मुदा परसू अंत नै भेल। ने आॅफिसमे दैछना देलखि‍न आ ने सब्‍सिडीक कागज आॅफिस छोड़लक।
सतासी-अठासीक भुमकम-बाढ़ि राज्‍यकेँ हि‍ला देलक। दस हजार रूपैआ बैंक लोन माफक अवाज उठल। नव सरकार बनल। लोन माफ भेल।
बैंकक अंतिम चिट्ठी जखनि हरिहर काकाकेँ पहुँचलनि तखनि केस खर्च सहित जमा कऽ देलखिन।
ओही केसक वारंट हरिहर काकाकेँ भेल छन्‍हि।

mmm



कनियाँ-पुतरा


कमला-कमलक जन्मक उनैसम दिन। उनैसमासी कर्म केला पछाति जहि‍ना कर्ता चैनक साँस लेबो करैत आ छोड़बो करैत तहिना सुधनी दादी पोती (कमला) पोता (कमल) केँ जाँति-पीचि, पछबरिया ओसारपर कजरौटी दऽ पूब सिरहौने सुता बेटा-पुतोहुकेँ कहलखिन-
“आब अपन करमकेँ करम-धरम करह, वाड़ी-झाड़ी बिरहा गेल हएत ओकरो तकतियान नै करब तँ जीब केना?”
कहि सुधनी दादी आँगनसँ निकलि वाड़ी दिस वि‍दा भेली आकि दछिनवरिया घरक कोनचर लगपहुँचिते मनमे ठहकलनि। ठहकिते ठाढ़ भऽ गेली। ठहकलनि ई जे कहुना तँ घरमे हमहीं बूढ़ छी, मुदा सुनैत तँ यएह एलिऐ जे जँ बेटा-बेटीक जौंआ संतान हुअए तँ पहिने बेटाक जनम होइ छै पछाति बेटीक। मुदा से भेल कहाँ। पहिने बेटीक जनम भेल? मुदा पुछबो केकरा करबै? बेटा-बेटे भेल, पुतोहु कनियेँ छथि, तखनि? समाजमे जँ केकरो पुछबै तँ कहत जे बुढ़िया बताह भऽ बड़बड़ाइए। गुनधुनमे सुधनी कोनचर लग ठाढ़ भेल ने आगू बढ़ैत आ ने पाछू ससरैत। अपन दतारी दोसरो-तेसरो तँ पुछैवाली छथिए। मुहाँ-मुहीं नै पूछि हएत, मुदा पुछबा तँ सकै छियनि। चोटे आँगन दिस घूमि पुतोहुकेँ हाथक इशारा दैत कहलखिन-
“कनियाँ, कनी एम्‍हर आउ।”
ओसारपर बैसल धीरजकेँ मिसिओ भरि शंका नै भेलनि जे एहेन कोन गप छी जे सोझहामे नै बाजि माए कातमे कहै छथिन। शंको केना होएत चुल्हि-चौकाक बात तँ सासु पुतोहुएकेँ ने कहथिन, तइले बेटाकेँ किए कोनो तरहक कुवाथ हेतनि। लगमे अबिते सुधनी बुधनीकेँ कान लग फुसफुसा कऽ बजली-
“कनियाँ, अहाँ तँ अखनि नव-नौताड़ि छी, अखनि ओते नै बुझबै मुदा माए तँ छथि। चुपचाप हुनकासँ बूझि लिअ जे जौंआ संतानमे पहिने बेटीओक जनम होइ छै?”
सासुक बात सुनि बुधनी मानि तँ गेली, मुदा तैयो बजली-
“ओना काल्हिए हम पूछि लेबनि, मुदा कहियो बाजल छेली जे पहिने बेटेक जनम होइ छै।”
पुतोहुक बात सुनि सुधनी ठमकि गेली। मुदा तैयो बजली-
“कनियाँ, आँखिक देखल अहूँकेँ अछि आ हमरो तखनि सुनलेहे बात मानब उचित हएत?”
सासुक बात सुनि बुधनी ठमकली। बल्ला आकि चूड़ी देखैले कोन ऐनाक जरूरी कोन स्‍त्रीगणकेँ होइ छै। ई तँ सद्य: आँखि देखैत अछि। जेकरा आँखि नै देखैत तइले ने ऐनाक जरूरति। कमसँ-कम एते तँ हेबे करत जे जहिना ऐ समाजमे (सासुरक) तहिना नैहरोक समाजमे अहिना लोक उनटा-पुनटा बुझबो करैए आ बजबो करैए। तैसंग ईहो हएत जे माइयो अपन बातमे मजगूती अनैले दोसरो-तेसरोकेँ पुछथिन वा निम्न बूझि नहियोँ पूछि सकै छथिन। मुदा जँ नै पूछि लेब आ झोंकमे कहियो बुढ़ही झोंकि देलनि तखनि तँ अनेरे आफतमे पड़ि जाएब। पुछैएमे की लगल अछि यएह ने आठ आना मोबाइलमे खर्च हएत, तइले अनेरे सासुक धौजनि बेसाहि कऽ रखब नीक नै। मने-मन बुधनी वि‍चारिते छेली आकि अंकुड़ित भगवान जकाँ मनमेअकुड़लनि। अकुड़लनि ई जे अपना जौंआ सन्‍तान भेल, किनको एक-दू-तीन संतान होइ छन्‍हि, हमर बेथा जहिना ओ नीक जकाँ नै बूझि सकै छथि तहिना तँ हमहूँ नहियेँ बूझि पएब। अपना दू संतानक बेथाक अनुभव अछि, दोसरकेँ तीनक अनुभव रहितो एक-एकक अनुभव छन्‍हि। डायविटीज आ ब्‍लडपेसर किनको एक संग छन्हि आ कि‍नको भेलनि दुनू मुदा बेरा-बेरी। अनुभव तँ दुनू गोटेकेँ दुनू बिमारीक भेलनि मुदा की दुनूक इलाजमे सोलहन्नी एके दबाइ कएल जाएत...।
पत्नीक ओझराएल मनक ओझरी चेहराकेँ रसे-रसे ओझरबैत चलि‍ जाइत। ओसारपर बैसल धीरज बेर-बेर चेहरा देखैत तँ टुटल फूल जकाँ बेसीए मलिन होइत चलि जाइत देखैत। मुदा सासु-पुतोहुक बीचक विवादमे पड़बो ओते नीक नै हएत जेते हेबा चाही। एकर माने ई नै जे परिवारमे कि‍यो चि‍न्तित हुअए आ केकरो लेल धैनसन, सेहो तँ नीक नहियेँ हएत? मुदा पुछबो केना करब? दुनूक बीचक सवाल जँ एक पक्षसँ पूछब तँ दोसर पक्ष पञ्छीए जकाँ ने बुझती, जँ एकठाम बात उठाएब आ ओ लिंग-वि‍शेषक होइ तखन ने माए बाजत आ ने माइयक डरे (सोझमे रहने) पत्नी बजती। तखनि? मुदा जे बदनामे चलि गेल ओ कहियो ने कहि‍यो नि‍कलबे करत, तहि‍ना जे परि‍वारक भीतर घूसि गेल ऊहो भुमहुर-आगि जकाँ धुँएबे करत, तइले अनेरे मन घोर-मट्ठा करब नीक नै, दुधे किए ने पीब लेब जे सभ संगे रहत। दूधक मोहनि जकाँ धीरजक मनमे चलि‍ते रहै आकि दोसर अकुड़ गेल। ओ ई अकुड़ल जे ऐ घरक अगि‍ला भार (चलबैक भार) तँ अपने दुनू बेकती (पति-पत्नी) पर पड़त, जाबे माए जीबैए ताबे गारजन बूझि‍ भार हटौने छी मुदा अखने जँ ओ बिमार पड़ए आ भार उठबै जोगर नै रहि जाए तखनि तँ एकाएक भार पड़बे करत। जँ कोनो काजक भार अबैसँ पहिने अदहो-छि‍दहो बूझल रहत तँ एते हल्‍लुक तँ बनिए जाइ छै जेते सोलहन्नी बिनु बूझलक होइ छै। समाजमे देखै छी जे कि‍नको सत-सतटा बेटी भेने डीह-डाबर दोसराक हाथ चलि‍ जाइ छन्‍हि, तँ कि‍नको सात बेटा भेने गामक अनको सभटा इनार-पोखरि‍ हाथ चलि‍ अबै छन्‍हि‍। धू: अनेरे मनकेँ छिछियबै छी। देखै छी जे एते-दिन बापे बेटाक भि‍नौजी होइ छेलै आब दुनू बेक्‍तीओमे देखै छी। तखनि‍ अनेरे मन किए बौआएब किए ने दुनू बेकती पति-पत्नी बनि‍ बुढ़ाड़ीओमे कोहवर घरक गप करब। पत्नी दिस नजरि उठा धीरज बाजल-
“एम्हर कनी सुनू। अखनि भने माएओ अँगनामे नै अछि, एकटा बात पुछै छी?”
सासुसँ हटि बुधनीक जि‍ज्ञासा पति दिस बढ़ल। जहिना बाल-बोध बच्‍चा खिस्‍सा सुनि माल-जालक बच्‍चा जकाँ ‘घूटड़ू-घू’ सुनि मुँह बाँबि दइ छै तहि‍ना जिज्ञासा भरल बात सुनैले बुधनी मुँह उठा बजली-
“की?”
धीरज-
“अहाँक पीड़ा (उनैस दिनक) देखि मन महकि गेल जे आब संतान नै हुअए सएह नीक। दूटा भेबे कएल जँ दुनूकेँ दुनू बेकती सेवा कऽ मनुख बना ठाढ़ कऽ देबै तँ एकसँ दू परि‍वार तँ अवाद हेबे करत कि‍ने?”
हाल-बेहाल भेल बुधनी देहक मन मानि‍ गेल जे पति‍क वि‍चार सोलहन्नी नीक छन्‍हि। हूँहकारी भरैत बजली-
“अहाँ विचारकेँ काटब से दरकार हमरा अछि। तखनि तँ पुरुख अपने खेतमे आड़िओ दइए आ तामस उठै छै तँ ढाहियो दइए। तँए अहाँ जानी। हम तँ संगीए ने भेलौं। बड़ हएत तँ एतबे ने, जे कानि-कानि लोककेँ कहबै, संगियाँ मरि गेल हम भुतियाइ छी।”
जिनगीक सचाई जहिना धीरजकेँ तहिना बुधनीकेँ एक-दोसरा दिस खिंचए लगल। आगूक लेल दुनूक जिज्ञासा बढ़लनि। तही बीच सुधनी खोंइछामे झिंगुनी आ मुट्ठीमे सुखेलहा कड़ची नेने पहुँचली। अबिते चुल्हि लग कड़ची-जारनि रखि पुतोहुकेँ कहलखिन-
“कनियाँ, बड़ीकाल भऽ गेल। बच्‍चा सभकेँ दूध पीएलौं?”
कड़ची रखि ओसारपर झिंगुनी खोंइछासँ उझलि बुधनीक लग बैसि सुधनी वाड़ीक खिस्‍सा पसारि देलनि। बाजए लगली-
“उनैसे दिनमे वाड़ीक दशा बिगड़ि गेल। लत्ती सभ मचान छोड़ि-छोड़ि निच्‍चाँ उतरि कठुआ-कठुआ गेल। रामझिंमनी पँच-पँच, छह-छहटा जुआ कऽ गाछेकेँ कठुआ देलक। तेते ने खढ़-पात जनमि गेल जे वाड़ीक रुइखे खतम भऽ गेल अछि।”
वाड़ी-झाड़ीक अपसोच सासुकेँ करैत देखि पुतोहु मलसारि दैत बजली-
“वाड़ी गेल तँ गेल मुदा घरमे जे दूटा लाल आएल से?”
पुतोहुक बात जेना सुधनीकेँ हिलकोरि देलकनि। अगम पानि‍मे हेलए लगली-
“से तँ अही दुनू लालले ने ओ सभ अछि। लालक पतिपाल हेतै तँ ओ सभ ढेर हेतइ।”
पुतोहुक बात सुधनीकेँ धारक पानि जकाँ भँसौलकनि नै समुद्र जकाँ हि‍लकोरए लगलनि। परि‍वार तँ खाली मनुखे टाक नै होइ छै, घर-दुआर, खेत-पथार, माल-जाल इत्‍यादि अनेको मि‍ला कऽ बनै छै, जे मनुखसँ लऽ कऽ आनो-आनो वस्‍तुकेँ एक निश्चित सीमामे बान्हि‍ दइ छै। मुदा एक बान्‍हमे रहि‍तो तँ सबहक अपन-अपन महत्तो छै आ काजो छै। जइसँ एक दोसरकेँ जानो-पराण दइ छै आ जि‍नगीओ दइ छै। वाड़ी-झाड़ी, तीमन-तरकारी तँ मासे-मास दि‍ने-दि‍ने होइत-जाइत रहैए मुदा मनुख तँ से नै छी। तँए मनुखे ने मूल भेल। मूलक मूल्‍य तँ तखने ने बढ़ैत जाएत जखनि‍ मूलक सेवा हेतै। मूलेक पानि‍ ने छीप धरि‍ रस पहुँच हँसबै-खेलबैए। अनेरे मनमे धौजनि करै छी। जेना सुधनीक मन हल्‍लुक भेलनि। बजली-
“कनियाँ, आब तँ दूध थीर भऽ गेल हएत, कहू जे दुनू बच्‍चाकेँ भरि पोख दूध होइ छै किने। जँ से नै हएत तँ बच्‍चाक पति‍पाल करब कठि‍न भऽ जाएत। जँ अखनेसँ दूधकट्ट भऽ जाएत तँ सभ दि‍न खि‍द-खि‍दाइते रहत। रंग-रंगक रोग सेहो दबतै, आ अगुओ-पछुओ पकड़तै।”
सासुक बात सुनि बुधनी सकपका गेली। मुदा परि‍वारेक गार्जनेटा नै, बच्‍चाक दादीओ ने सुधनी छथि‍न तँए बाल-बोधक कोनो बात छि‍पाएब उचि‍त नै बूझि बजली-
“माए, एकटा तँ बि‍सरिए गेल छेलौं, हि‍नका कहबो ने केने छेलियनि। ई तँ गपपर गप चलल तखनि मन पड़ल।”
पुतोहुक बातमे सुधनीकेँ मि‍सि‍ओ भरि‍ अनुचि‍त नै बूझि‍ पड़लनि‍। बजली-
“से की?”
“पुरनी (पल्हनि) एकहक घोंट कऽ दुनू बच्‍चाकेँ सेहो दूध पीआ दइ छै।”
बुधनीक अधखरूए बात सुधनी बूझि गेली। ओ बूझि गेली जे परसौतीक पहिल पूरक तँ पल्‍हनिए ने होइ छथि। ओना धि‍यान अपनो दिअए पड़त। पल्हनि दस दुआरी होइए। समाजक काज तँ सबहक बरबैरे होइ छै मुदा काजे छोट-पैघ होइए जेकरा लोक पकड़ि‍ चलैए। मुदा खतराक तँ घड़ी अछिए। जँ केतौ (पल्हनिक) हमरा (अपना) काजसँ पैघ काज दोसर ठाम भऽ जाए तखनि जँ ओकरा छोड़ि दिअए ईहो तँ नीक नहियेँ भेल। मुदा जे होउ, एते तँ वेचारी (पल्हनि) चेताइओ देलक जे बच्‍चाकेँ भरि‍ पोख दूध नै होइ छै। खैर अखनि‍ तक जँ बच्‍चा नीक जकाँ जीब गेल तँ आइएसँ दोसर जोगार कऽ लेब, जरूरी अछि। बजली-
“अच्‍छा कनियाँ एकटा बात कहू जे वेचारीकेँ खुआ-पीआ दइ छि‍ऐ कि‍ने? वेचारी एहेन पीतमरू अछि जे आइ उनैसम दि‍न बीति रहल अछि अखनि तक अपन सिदहो-बोइननै मंगलक हेन। जखने बच्‍चा जनमैत अछि तखन माइए-बापटा केँ कि परिवारो-समाजोकेँ आशा जगि‍ते छै। मुदा ईहो नीक नै जे जे मुँह खोलि नै बाजए ओकरा सुपतो नै भेटै। आइ पल्हनि‍ जखने औत, तखने मन पाड़ि देब, जेना जे हेतै से दाइए देबै।”
एकटा बच्‍चाकेँ दूध पीआ बुधनी सासुक कोरामे देलक। दोसर बच्‍चाकेँ ओछाइनसँ उठा कोरामे लइते छल आकि हकोपरास भेल पल्हनि पहुँचली। जेना समैपर नै एने कि‍यो अपनाकेँ दोखी बुझैत तहि‍ना पुरनीओ बुझलक। अबि‍ते बाजलि‍-
“काकी, अबेर भऽ गेल।”
पुरनीक बात सुनि‍ सुधनी गुमे रहली। मुदा सुधनीक गुमी पुरनीकेँ आरो झकझोड़ि देलकै। झकझोड़ि ई देलकै जे भरि‍सक मने-मन सुधनीकाकी गुम्‍हरि रहली अछि। मुदा से नै भेल, भेल ई जे पुरनीक बोली-वाणी, चालि‍-ढालि, चेहरा-मोहरा जोर-जोरसँ बाजि रहल छल जे पुरनी तेहेन उकड़ू काजमे फँसि गेल छेली जे तन-मन दुनू फ्रीसान भऽ गेल छेलनि। मुँहसँ फुफड़ी उड़ैत थाकल-मारल बटोही जकाँ देखि सुधनी बजली-
“पुरनि, पहिने हाथ-पएर धो कऽ कि‍छु खा लिअ। जखनि आबि गेलौं तखनि काज हेबे करतै। किए एते परेशान बूझि पड़ै छी?”
सुधनीक बात सुनि‍ पुरनी पोखरि‍क पानि‍ जकाँ थीर होइत बजली-
“काकी, की कहबनि‍। दछिनवारि टोल प्रसव करबए गेल छेलौं। उनटा बच्‍चा छेलै। दरदे कनि‍याँ छटपटाइ छेली, बच्‍चा जनमिते ने छेलनि। मुदा कहुना-कहुना कऽ सम्‍हरल। ओही काजमे एते अबेर भऽ गेल।”
पुरनीक बात सुनि सुधनी बजली-
“अहिना होइ छै। ने एकेटा मनुख अछि आ ने एके रंग काज हेतै। मुदा मनुखो तँ कम भेदि‍या नै ने अछि‍, देखिओ-सुनि आ गरो अँटका कऽ भेद तँ बूझिए जाइए।”
हाथ-पएर धोइ पुरनी खाए लगली। खाइते-खाइते बजली-
“काकी, अपना बच्‍चाकेँ भरिपोख दूध नै होइ छै, हमरो कोनो ठेकान नै अछि। से कोनो ओरियान कऽ लोथु। अखनि अन्न चटबैबला थोड़े भेलनि जे अन्न चटौथिन।”
पुरनीक बात सुनि‍ सुधनी बजली-
“बौआकेँ कहलिऐ हेन जे ओना गाएओ-महिंसक दूधसँ काज चलि‍ सकैए मुदा नीक हएत जे बकरीए दूध दि‍ऐ।”
पुरनी-
“हँ-हँ काकी बेस वि‍चार छन्‍हि। एना तँ बजारोक दूध एकपर एक छै मुदा ओकर कोन बिसवास। अपना हाथक जे अछि तेकरे ने बिसवास।”
दुनू गोटेक (माएओ आ पल्हनिओ) बात सुनि धीरजकेँ भेल जे जखनि‍ दूध लेल बकरीक ओरि‍यान करैएक अछि तखनि‍ समए गमाएब नीक नै। जरूरीक जे काज अछि जँ ओकरा पछुआएब आकि अनठाएब ओ परि‍वारकेँ पाछू धकेलब भेल। जखनि‍ बुझै छि‍ऐ जे एक परि‍वार रहि‍तो, सभ काज परि‍वारेक रहि‍तो करैक तँ कि‍छु सीमा अछिए। उठि‍ कऽ आँगनसँ नि‍कलि‍ दूधारू बकरी भँजियबैले वि‍दा भेल। समाजो तँ समाज छी। जहि‍ना रंग-रंगक मनुख तहि‍ना रंग-रंगक धनक खाड़ी सेहो बनले अछि‍। काेनो दरबाजा एहनो अछि जैठाम हाथी-घोड़ा रहैए आ कोनो एहनो अछि जैठाम कि‍छु ने रहैए। मुदा तँए कि गाममे गाए-महिंस बकरी नै अछि से तँ अछिए।
धीरजकेँ आँगनसँ नि‍कलिते बुधनीकेँ अपन बात बजैक गर भेटल। गर ई जे एक परि‍वार रहितो, सभ बात बुझला पछातिओ सभ लग सभ बात सभ नै बाजि‍ पबैए। बजली-
“भने माएओ छथि आ अहूँ छी, जि‍नगीमे एहेन दुख कहि‍यो ने भेल छल, जे भेल तँए...?”
बुधनीक बात सठलो ने छल आकि बिच्‍चेमे पुरनी बजली-
“कनियाँ, हमर-अहाँक (नारीक) यएह अग्‍नि परीछा छी। राजासँ रंक तककेँ ई परीछा होइ छै। तइले दुख-बेकल मनमे रखब तँ दुनियाँ चलत।”
पुरनीक विचारकेँ बुधनी सुनिते द्रवित भऽ गेली। एक संग मनमे अनेको प्रश्न उठि गेलनि। परि‍वार लेल बच्‍चा अनिवार्य ऐ दुआरे अछि जे वएह बच्‍चा बढ़ैत सि‍यान-चेतन होइए, जैपर कुले-खनदान नै परि‍वार, समाज, देश-दुनि‍याँ ठाढ़ अछि। एहेन जे मनुखक अनिवार्यता छै तैठाम संतानक अनि‍वार्यता तँ छइहे। मुदा जि‍नगीक तँ कोनो ठेकान नै अछि, बच्‍चासँ सियान आकि‍ बूढ़ धरि‍ कखनो-कहि‍यो कि‍यो मरि‍ जाइए, तखनि‍? एक बच्‍चापर आश्रितो तँ नहियेँ रहल जा सकैए। दोसर ई जे जँ बेटा-बेटीकेँ बरबरि‍ मानि‍ लेब, सेहो तँ सोलहन्नी उचि‍त नहि‍येँ। हँ कोखि‍क लेल संतान भेल मुदा सामाजिक जे ढाँचा अछि तइमे बराबरी केना औत। मुदा मनो तँ मने छी। देहमे दुख भेने जे वि‍चारमे अबै छै, सुख भेने बदलि जाइ छै। अपने दुनू परानी वि‍चार केलौं जे एहेन दर्द (बच्‍चा जन्‍मक) दोहरा कऽ नै उठाएब मुदा...? पीड़ाएल मन बुधनीक दृढ़तासँ मानि‍ गेल जे आगू सन्‍तान नहियेँ हएब नीक। बजली-
“अखनि तँ सोझहामे ईहो दुनू गोरे छथिए, नीक-बेजए बुझबे करै छथिन।”
बुधनीक बात सुनि‍ पुरनी बजली-
“कनियाँ, अगुताएल किए छी, अखनि पहिने देह-हाथ सक्कत बना लिअ। ताबे बच्‍चो सकताइए। अबि‍ते-जाइते रहै छी जेहेन अपन परहेज करब, तेहेन जे चाहब से हेतै।”
पुरनीक बातमे बुधनी जि‍नगीक बिसवास पौलक। आँखि उठा पुरनीक आँखिपर दैत अपन बेथा कहलक। बुधनीक बेथीत मन देखि पुरनी बजली-
“कनियाँ, जहि‍ना कामि‍नी फूल महिनामे चारिए दि‍नक जि‍नगी पबैए तहि‍ना सन्‍तानक खेल सेहो अही चारि‍ दि‍नमे नि‍हीत अछि। पछाति बुझा देब।”
गप-सप्‍पकेँ सीमा छुबैत देखि‍ सुधनी पुरनीकेँ पुछलखिन-
“तोहर सि‍दहा केते हेतह। कहुना भेलह तँ तूँ दसारी भेलह, तँए तोहर रस्‍ता रोकब उचि‍त अपन रस्‍ता रोकब हएत। दाइए दइ छिअ। अपन नेने जइहऽ।”
सिदहा सुनि अखनि धरि‍क कएल काजक फल देखि पुरनीक मन खुशीभेल, बाजलि-
“काकी, हमर खेत-पथार, माल-जाल, राज-पाट सभ तँ यएह छी। दोसर कोन असरा अछि। आइ दि‍नसँ हि‍नका ऐठाम खेनि‍हार सभ आबए लगतनि‍। मुदा जे काज हम केलि‍यनि‍ सेहो कि‍यो करतनि‍।”
पुरनीक बात सुनि‍ सुधनी सहमि‍ गेली। बजली-
“कनियाँ, एक बेर अपना मुँहसँ बाजि‍ जाउ, केते हएत। काजक भीर हमरो नजरि‍मे अछि। अन्‍हार घर साँपे-साँप होइ छै। समाजमे जेते हमरो सन लोक दइए तइसँ कम नै देब।”
सुधनीक वि‍चारमे आशा देखि‍ पुरनी बाजलि‍-
“बेटाक अदहा बेटीक सि‍दहा भेल, तँए दोबर नै डेढ़िया भेल। अनका लिए जे होउ, मुदा हमरा लि‍ए तँ जेहने बेटा तेहने बेटीओ भेल।”
मास दि‍नक कमला-कमल भऽ गेल। सुभ्‍यस्‍त समए भेने गामोक चुहचुही ऐ साल नीक अछि। धनमंडल भेल अछि। बच्‍चाक नि‍बि‍ते जहि‍ना पमरि‍या, बकूनि‍याँ, हिजरा-हिजरनीक ढबाहि लागत, तहि‍ना ठको-फुसियाहक ढबाहि लगबे करत कि‍ने?
दीपेक पमरि‍या, कहि‍यो बपहरक नाओंसँ तँ कहयो ममहरक नाओंसँ एबे करत। से कि कोनो एकेठामक औत नैहर-सासुर सबतरि‍ पसरत। जीवि‍काक तँ दोसर साधनो ओकरा छइहो नै ने।
दोसर मास चढ़िते चारि‍ गोटे पमरि‍या पहुँचल। बेटाक बधैया मांगए। मुदा बेटीक?
mmm


स्‍वरोजगार


एक तँ अहुना शिक्षण संस्‍थानक वातावरण देखि रविशंकरक मन कौलेजक पढ़ाइसँ उचटि गेल, तैपर परसुका कि‍रि‍या-कलाप तँ आरो मनकेँ तोड़ि‍ देलकै। भेल ई जे कौलेजमे वि‍श्ववि‍द्यालय स्‍तरक परि‍चर्चा छात्र सबहक बीच भेल जइमे रवि‍शंकरकेँ आमंत्रि‍त नै कएल गेलै। बनल-बनाएल परि‍चर्चाक दि‍शा ि‍नर्देश, बनल-बनाएल कर्ता-धर्ता आ बनल-बनाएल पाठक सुनि‍नि‍हार। आमंत्रि‍त नै करैक कारण रहै जे कौलेजक वातावरणमे ओ चुप्‍पा बताह आ गोंग बूझल जाइत। जइसँ संगी-साथीक बीच अधि‍ककाल रवि‍शंकरक बतहपनीए चर्च होइत। जहि‍ना बघबा खाए वा नै खाए लोहारक लोहराइन महकबे करत, तहि‍ना रवि‍शंकरोक रहए। एकटा अवगुण रवि‍शंकरोमे जरूर रहै जे हाइ स्‍कूलमे जेते वि‍षय पढ़ने छल ओते वि‍षयसँ सम्‍बन्‍ध बनौनहि‍ रहि‍ गेल। ऐ बातकेँ मनसँ हटा नेने छल जे हाइ स्‍कूलक कि‍छुए वि‍षय कौलेजमे रहि‍ जाइ छै, सेहो दि‍नो-दि‍न घटि‍ते चलि‍ जाइ छै। अही सीमाक उल्‍लंघनक चलैत छात्रे नै शि‍क्षकोक बीच चर्च रहए। जखनि‍ कि‍ रवि‍शंकरक स्‍पष्‍ट समझ रहै जे भाषा कामधेनु छी। जे सदि‍काल दूध दऽ सकैए। एकर माने ई नै जे नि‍मुआन धन बूझि‍ ओकर दुरूपयोग होइ। ओतबे शब्‍दक प्रयोग नीक होइ छै जेतेसँ वि‍चारक माध्‍यमसँ वि‍षय गति‍मान बनै छै। भाषा ओहन धार होइए जेकरा पार करैमे घटवारकेँ घटवारि‍ नै दि‍अ पड़ै छै।
वि‍श्ववि‍द्यालयक परीक्षाक अधडरेड़ेपर छोड़ि‍ रवि‍शंकर अपन सभ वस्‍तु समेटि‍, लगक जे कि‍ताब-काैपी रहै ओकरा अलग छँटिया, दोसराक संग जे लेन-देन रहै ओकरो फड़िया, पुस्‍तकालयक सेहो फड़िया, पड़ोसक लेन-देन सबहक मुँहमि‍लानी कऽ बि‍ना कि‍छु केकरो कहने रूमक चाभी भागेसरकेँ सुमझा जहि‍ना यागवल्‍क गुरुआइसँ दुनू पत्नीओ धरिकेँ छोड़ि वि‍दा भेल छला तहि‍ना वि‍दा भऽ गेल। ओना भागेसर मात्र गौअँए रूमेट नै दि‍यादि‍क संग खानदानी सेहो। तथापि‍ ने रवि‍शंकर कि‍छु बाजि‍ अपन बेथा भागेसरकेँ सुनबए चाहैत आ ने भागेसर कि‍छु बाजए। नै बजैक कारण भागेसरकेँ बुझले रहै जे गणेशजी जकाँ कभग्‍गू अछि‍ए जेमहर नजरि‍ गेलै तेम्‍हरे जनकक हरबाहि‍सँ मूसक राखल मुसहनि‍ तक खुनि‍ कऽ नि‍कालि‍ लैत, जेमहर नै गेल तेमहर हाथी आँखि‍ जकाँ लूब-लूबबैत रहलौं। ओसारसँ नि‍च्‍चाँ उतरि‍ते पाछूसँ भागेसर पुछलकै-
“रवि‍ भाय, आगूक की कार्यक्रम अछि‍?”
जहि‍ना गणेशजीक मन सदि‍काल एकेरंग रहैत तहि‍ना रवि‍शंकर बाजल-
“अखनि‍ वि‍चार मनमे अछि‍। गाम जाएब समाजक संग परि‍वारकेँ देखब दुनू बापूत मि‍लि‍ वि‍चारब जे केना बाप-दादाक लगौल फुलवाड़ी आरो हरिआइत रहत तखनि‍ ने।”
एक दि‍स रवि‍शंकर डेग बढ़ौलक दोसर दि‍स भागेसर पल्‍ला झाड़लक जे सभ दि‍नक एके रंग बूड़ि‍वाण रहि‍ गेल। जा जे कपारमे लि‍खल छह से कि‍यो बाँटि‍ लेतह। खैहनु चेतानन्‍दक कपार।
कौलेजक हातासँ नि‍कलि‍ते रवि‍शंकरक मनमे घौंदा जकाँ प्रश्न लुलुकि गेलै। बि‍औहता बर आ दुरगमनि‍याँ कनि‍याँ जकाँ मनमे समस्‍याक सोहरी लगि‍ गेलै। मुदा जहि‍ना छोट बच्‍चाकेँ कि‍यो दुलार कऽ कना दइ छै आ ओ अपना माए लग जा कहै छै, ‘फल्‍लाँ मार’, तहि‍ना सभ प्रश्नकेँ छँटिया रविशंकरक मन परसुकाकेँ आगूमे रखलक। की हम परि‍चर्चामे अपन वि‍चार व्‍यक्‍त करैबला नै छी? भऽ सकैए जे जे वि‍चार हमर अछि‍ ओ दोसरोक होइ, मुदा सेहो तँ सुनला पछाति‍ए ने बुझि‍तौं। नहि‍येँ बजि‍तौं मुदा जँ आनोक मुँहसँ सुनि‍तौं तैयो तँ मनमे सबूर हेबे करैत, सेहो ने भेल। ने बजनि‍हारे भेलौं आ ने सुनि‍नि‍हारे।
रवि‍शंकरो आ भागेसरो संगे दुनू ब्रह्मपुर हाइ स्‍कूलसँ मैट्रि‍क पास कऽ राजधानीक एक्के कौलेजमे नाओं लि‍खौलक। ओना पढ़ैमे रवि‍शंकरक अपेक्षा भागेसर हल्‍लुक मुदा मैट्रि‍कमे बेसी नम्‍बर भागेसरेकेँ आएल छेलै, जे सुनि‍ए कऽ रवि‍शंकर रहि‍ गेल। वि‍चारि‍ नै सकल जे जखनि‍ भागेसर दब अछि‍ तँ ओकर नम्‍बरो ने दबे अबि‍तै। बाल-बोध मन रवि‍शंकरक, एतबे बुझलक जे परीक्षा तँ शि‍कार करब भेल। अनाड़ीओ शि‍कारीकेँ बेसी शि‍कार हाथ लगै छै आ जीवनीओकेँ कम। ई नै बूझि‍ सकल जे जहि‍ना खेतमे जोत-कोरसँ फसल लगबै धरि‍ वा बाँस-खढ़-खरहीसँ घर बन्‍है धरि‍ कोनो पेंच-पाँच नै होइ छै, पेंच-पाँच होइ छै फसल लगला पछाति‍ आ घर बन्‍हला पछाति‍। अपन रोपल अपने खा दोसरोकेँ खुआबी आकि‍ अपने पुराबी आकि‍ अनके रोपल खाइ। भागेसरमे एकटा वि‍चार जरूर अछि‍ जे रवि‍शंकरकेँ श्रद्धाक नजरि‍सँ जरूर देखैत। मुदा से सेझहामे, परोछमे वि‍चारक दूरी एते लतड़ि‍ गेल छेलै जे जड़ि‍सँ मुड़ीक दूरी देखबे ने करै। ओना हाइ स्‍कूल धरि‍ दुनूमे (रवि‍शंकर आ भागेसर) एते दूरी नै बनल छेलै जेते कौलेजमे आबि‍ बनलै। तेकर कारणो भेल जे जहि‍ना रवि‍शंकर अध्‍ययनमे खिंचाइत एकाग्रता दि‍स बढ़ैत गेल तहि‍ना भागेसर देखा-देखीक अनुकरण करैत दोसर दि‍स बढ़ि‍ गेल। तइसँ नजरि‍मे दोष आबि‍ गेने बुझबे ने करैत जे छबड़दानी अपने सुरक्षि‍त पानि‍क तरमे रहि‍ छबड़ाकेँ कहैत जे ऊपरेमे छि‍औ।
ओना पटना अबि‍ते दुनू गोरे एक्के लाैजमे रूम भाड़ा लेलक। मुदा भड़ैते बनैकाल रवि‍शंकर बाजल रहए-
“गौआँ छोड़ि‍ दोसरकियो रूममे नै आबि‍ सकैए।”
अखनि‍ तँ भागेसरो एक पुरखि‍याहे छल संगीक जरूरति‍ बूझि‍ बाजल रहए-
“बड़बढ़ियाँ।”
माथपर मोटरी नेने डेग आगू दि‍स बढ़ैत, मुदा मनमे बेर-बेर पानि‍क हि‍लकोर जकाँ रवि‍शंकरकेँ उठैत जे वि‍श्ववि‍द्यालय स्‍तरक कार्यक्रम भेल, बेक्‍ती-वि‍षेषक नै छल, तखनि‍ कि‍ए ने बुझलौं। ने प्रश्नक जड़ि‍ भेटै आ ने वि‍चार आगू बढ़ै। मुदा तैयो बाढ़ि‍क पलाड़ी जकाँ बहबे करै। मन बहकलै, इन्‍दि‍रा आवासक जेकरे पक्का घर रहै छै हथि‍याक झटकीमे खसल घरक अनुदानो तेकरे भेटै छै। सएह ने तँ भेल। की अहि‍ना भोजे-भातक शि‍क्षण संस्‍थान बनल रहत? धू:! अनेरे मनकेँ बौअबै छी। ठीके लोक बताह कहैए। एहने-एहने घतहपनी साेचने ने लोक बताह होइए। अनेरे हमरे कि‍ए एते सोग अछि‍। जानए जअ जानए जत्ता। लसि‍गर होइ आकि‍ खढ़हर से ओ जानए। हमहीं की बजि‍तौं जे अनेरे माथ धुनै छी। बड़ बजि‍तौं तँ यएह ने बजि‍तौं जे साहि‍त्‍य जगतमे मध्‍यकालीन युग स्‍वर्णिम रहल। भक्‍ति‍मय साहि‍त्‍यक सृजन एते कहि‍यो ने भेल। मुदा भक्‍ति‍ साहि‍त्‍यक पछाति‍ वैराग्‍य अबैत आकि‍ श्रंृगार? एबाक चाहै छल वैराग्‍य से नै आबि‍ श्रृंगार आबि‍ गेल। समैओ मुगले शासनक छल। मि‍थि‍लांचलक कि‍सानक सुदि‍न नै दुर्दिन छेलै। बीससँ तीस रौदी प्रति‍ सदी होइत आबि‍ रहल छेलै‍। बाढ़ि‍-झाँट छोड़ि‍ कऽ। तैसंग बड़का-बड़का भुमकमो भेल। आजुक संचार नै, दू-गाम चारि‍ गाम पसरैत-पसरैत अवाज वि‍लीन भऽ जाइ छल। ने धार-धूर आजुक छी जे आबे बाढ़ि‍ अबैए आ पहि‍ने नै अबै छल। खैर छोड़ू। रौदीक मारि‍सँ जे परि‍वार नष्‍ट भेल, वा गाम छोड़ि‍ कऽ जे भागल, तेकरा छोड़ि‍ कऽ। जे इमानदार कि‍सान छला ओ मिसिओ भरि‍ ओइ सभ प्रकोपसँ डोलला नै। मातृभूमि‍क माटि‍-पानि‍मे अपनाकेँ समरपित केने रहला। भलहिं एक रौदीक मारि‍ पाँच बर्खमे कि‍ए ने भरपाइ करए पड़ल रहल होन्‍हि‍। एकाएक रवि‍शंकरक वि‍चार आगू बढ़ल। वि‍श्ववि‍द्यालय सर्वोच्‍च शि‍क्षण संस्‍थान छी। जे मि‍थि‍लांचल ऋृर्षि-मुनि‍क बासस्‍थल अदौसँ रहल आकि‍ ओतबे गनल-गूथल छथि‍ जेतेकेँ द्वारि‍का छाप भेट गेल। वि‍श्ववि‍द्यालयक दायि‍त्‍व बनैत अछि‍ जे जि‍नकर रचना दि‍वारमे सड़ि‍ गेलनि‍ पानि‍क चुबाटमे गलि‍ गेलनि‍ ओहनो-ओहनो रचनाकारक खोज हुअए।
गामक सीमानपर अबि‍ते रवि‍शंकरकेँ भागेसर मन पड़ल। मन पड़ि‍ते बुदबुदाएल-
“गौआँ-घरूआ रहने भागेसर बहुत उपकार केलक। ओकरे केने कौलेजक पुस्‍तकालयसँ सम्‍बन्‍ध बढ़ल। नै तँ तेहेन-तेहेन लुटि‍हारा सभ अछि‍ जे कि‍ताबक कोन चर्च जे आलमारीओ उठा कऽ लऽ जाइए। जँ ओ नै रहि‍तए तँ की अपने बुते ओते भीतर तक जा सकै छेलौं। ओकरे पाबि‍ ने सभ रंगक कि‍ताबसँ भेँट भेल। जि‍नगी भरि‍ ओकर उपकारकेँ नै बि‍सरब।”
रवि‍शंकरकेँ पटना छोड़ि‍ते भागेसर अपना पत्नीकेँ मोबाइलसँ कहि‍ देलक जे रवि‍शंकर बताह भऽ गेल। गाम अबैसँ पहि‍ने तेना चालनि‍मे दऽराधा चाललनि‍ जे सौंसे गाम पसरि‍ गेल, रवि‍शंकर बताह भऽ गेल। तहूमे चुप्‍पा बताह। कखनि‍ की कऽ देत तेकर ठेकान नै। काने-कान सौंसे गाम बीआवान भऽ गेल। ओना ई बात नै परोछ रूपे चेतानन्‍दोक कान तक पहुँचलनि‍ मुदा सोझहा-सोझही नै भेने अनेरे सुनलाहा बातक पाछू जाएब उचि‍त नै बूझि‍ चुपे रहला। कौआ कान नेने जाइए, तइले कौआकेँ खेहारैसँ नीक अपन कान देखब होइ छै। ओना पोखरि‍क पानि‍ जकाँ असथि‍र चेतानन्‍दक परि‍वार तँए चि‍ड़ैक एक लोल पानि‍ उठौने हि‍लकोर नै उठैत।
दलानक ओसारपर मोटरी रखि‍ रवि‍शंकर हि‍या-हि‍या चारू दि‍स ताकए लगल जे अपन हाजि‍री तँ दर्ज करबैक अछि‍।
कनीए पछाति‍ चेतानन्‍द बाड़ी दि‍ससँ एला। अबि‍ते रवि‍शंकरकेँ पूछि देलखि‍न-
“बाउ, नीके छेलह कि‍ने?”
जहि‍ना बि‍नु बोलक बच्‍चा माए-बापक बोल सुनि‍ हँसि‍-कानि‍ अपन बात कहैत तहि‍ना रवि‍शंकर मुस्‍की भरि‍ उत्तर दैत गोर लगलकनि‍। गोर लागि‍ रवि‍शंकर अपन वस्‍तुजात सेरि‍याबए कोठरी दि‍स वि‍दा भेल।
समाजक बीच अनेको सुआदक (तीत-मीठ-खट्टा) बात-वि‍चार हवा-बि‍हाड़ि‍ जकाँ वातावरणमे पसरैत रहै छै। बात कोन आवरणमे पसरि‍ रहल अछि‍ ओ बूझब बाल-बच्‍चाक खेल नै छी। एहनो तँ होइते अछि‍ जे पहि‍ने दीक्षे छि‍टाइत अछि‍ शि‍क्षा हरा जाइत अछि‍। खैर जे होउ, चेतानन्‍दक मनमे उठलनि‍ जे काल्हि‍सँ जे गाममे बीआबान भेल अछि‍ ओकर मुड़ी पहि‍ने देख ली। जँ रखै जोकर हएत राखब नै तँ मचोड़ि‍ कऽ तोड़ि‍ कातमे फेक देब। आगू ससरि‍ते मनमे उठलनि‍ एक तँ ओहि‍ना रस्‍ताक झमारल रवि‍शंकर अछि‍ तैपर कौलेजमे पढ़ैए। कौलेजीआ छौड़ा सबहक जे चालि‍ देखै छि‍ऐ से कि‍छु ने फुड़ाइए। जँ कहीं रवि‍शंकरो ओहि‍ना करए। मुदा कानमे नहि‍योँ देब हमरा लेल उचि‍त नै भेल। पि‍ते नै आदि‍गुरु सेहो छि‍ऐ। ओकर नीक-बेजए नै बूझब बाल-बोधक संग अन्‍याय हएत। कोनो जरूरी छै जे नीक बात सभकेँ अधले लगै, कि‍छु के नीको तँ लगबे करै छै। छातीपर पाथर रखि‍ चेतानन्‍द बजला-
“बाउ, लोकक मुहेँ सुनै छी जे तोँ बताह भऽ पढ़ाइ छोड़ि‍ गाम चलि‍ एहल हेन! से की बात छि‍ऐ?”
पि‍ताक प्रश्न सुनि‍ रवि‍शंकर मिसिओ भरि‍ वि‍चलि‍त नै भेल। जहि‍ना पोखरि‍क असथि‍र पानि‍, काह-कूह नि‍च्‍चाँ बैसि‍ गेने परीच्‍छ रहै छै तहि‍ना रवि‍शंकरक मन असथि‍र। बाजल-
“बाबूजी, एक संग तीनटा प्रश्न उठा देलिऐ। उत्तर बेराबेरी देब। पढ़ाइ छोड़ि‍ कऽ कि‍ए एलौं। बहुत बेसी तँ अखनि‍ धरि‍ नै पढ़लौं जे भरि‍पोख उत्तर देब। मुदा एते जरूर बुझलौं जे अपन जि‍नगी अपने हाथमे लऽ कर्मकेँ धर्ममे प्रति‍ष्‍ठि‍त कऽ सकै छी। नै तँ मुँह कि‍म्‍हरो बोल कि‍म्‍हरो बनल रहैए। अपन जि‍नगी अपना हाथमे लऽ क्षमतानुसार अपनो आ दोसरोक सहयोग करि‍ऐ। मुदा सहयोगोक सीमा छै। जखनि‍ मनुख अपन सीमांकन कऽ चलत तँ ओहन सहयोगक बेगरते नै रहि‍ जाइ छै। मुदा बेकतीसँ परि‍वार, परि‍वारसँ समाज, देश-दुनि‍याँ बनैत, तँए बढ़ैत चलबे ने जि‍नगी छी।”
चेतानन्‍दकेँ बतहपनीक आभास नै भेलनि‍, तँए दोहरा कऽ बतहपनी शब्‍दक प्रयोग करब नीक नै बुझलनि‍। पि‍ताक बात छि‍ऐ जँ कहीं उनटे रोपा जाए। शब्‍द तँ मनसँ उचरैत अछि‍। तँए अशुभकेँ शुभ बनाएब उचि‍त भेल, मुदा शुभकेँ अशुभ बनाएब केना उचि‍त हएत? अपनो नीक हएत जे जुआन बेटा भेल, सरकारो मानीए नेने हेतइ, तँए अपना अधि‍कार आ कर्तव्‍यकेँ हमहीं कि‍ए रोकबै। हँ तखनि‍ बि‍आह कराएब पछुआएल अछि‍ से कराबै धरि‍ भार अछि‍। लेत अपन घर-परि‍वार, सर-समाज। साठि‍ बर्ख नहि‍येँ पूरल हएत तइले कि‍ए बैसल रहब। से नै तँ एकटा आरो बात पूछि‍ए लि‍ऐ। पुछलखि‍न-
“बौआ, गाममे रहि‍ करबह की? पढ़ि‍-लि‍खि‍ सभ नोकरी-चाकरी करैए आ तूँ?”
गंभीर होइत रवि‍शंकर बाजल-
“बाबू, अखनि‍ गामक असली रूप बुझैमे कनी बाँकी रहि‍ गेल अछि‍ तँए अखनि‍ कि‍छु ने कहब।”
“की असली रूप?”
“गामक माटि‍-पानि‍क लम्‍बाइ-चौड़ाइ की छै, अपना केते अछि‍, गाममे परि‍वार केते छै इत्‍यादि‍। कि‍छु बुझैक बाँकी अछि‍ से बूझि‍ गेला पछाति‍ अपन योजना आगूमे रखि‍ अहूँक वि‍चार लेब।‍”
रवि‍शंकरक वि‍चार सुनि‍ चेतानन्‍द ठमकि‍ गेला। मनमे रंग-रंगक वि‍चार उठए लगलनि‍। की योजना? कोनाे कि‍ सरकारी कारोबार छी जे योजना बनौत। मुदा धाँइ दऽ नै मानब उचि‍त नै हएत। भलहिं बीकछा कऽ पूछि‍ लेब अलग भेल। तहूमे कौलेजमे पढ़ैए, जँ कहीं कि‍ताबक भाषा बाजल हुअए। तखनि‍? से नै तँ नीक हएत जे अखनि‍ रवि‍शंकरोक मन थीर नै हेतइ ताबे ओहो थीर होइए, तैबीच अपनो अधखरूआ काज पूरा लइ छी। ओहो नि‍चेन हएत अपनो नि‍चेन हएब तखनि‍ खरि‍यारि‍ कऽ बूझि‍ लेब।
बेरका समए। चाह पीब चेतानन्‍द रवि‍शंकरकेँ चाल पाड़लनि‍। अबि‍ते रवि‍शंकर पुछलकनि‍-
“कि‍ए सोर पाड़लौं?”
चेतानन्‍द बजला-
“तखुनका बात नीक जकाँ नै बुझलौं?”
रवि‍शंकर बाजल-
“जाबे धरि‍ गामक माटि‍-पानि‍, गाछ-बि‍रि‍छ, माल-जालक संग परि‍वारकेँ नै बूझि‍ लेब, ताबे अपन सीमा-सरहद नीक जकाँ नै बना सकै छी।”
माटि‍-पानि‍, गाछ-बि‍रि‍छ इत्‍यादि‍ सुनि‍ चेतानन्‍द बजला-
“ई कोन बड़का उलझन भेल जे तूँ ओझराएल छह। सात सए बीघाक गाम अछि‍, एगारहटा पोखरि‍ अछि‍। इनार तँ मरि‍ये गेल अछि‍। दूटा बाट गाममे अछि‍। जे दुनू मि‍लि‍ चौराहा बनल अछि‍। एकटा पूबे-पछि‍मे अछि‍ आ दोसर उत्तरे-दछि‍ने। तैसंग पाँच सए परि‍वारो अछि‍।”
चेतानन्‍दक वि‍चार सुनि‍ रवि‍शंकर बाजल-
“बाबू, जे बात नै बूझल छल से बुझलौं। कनी थमहू, कागतपर लि‍खि‍ लेब नीक हएत।”
कागत-कलम आनि‍ रवि‍शंकर बाजल-
“गामक रकबा केते अछि‍?”
“सात सौ बीघा।”
“परि‍वार केते अछि‍?”
“पाँच सौ।”
“अपना केते जमीन अछि‍?”
“साढ़े पाँच बीघा।”
“तखनि‍ तँ परि‍वारक हि‍साबसँ बेसी अछि‍?”
“हँ से तँ अछि‍ए। तँए कि हम बेसी खेनि‍हार छी?”
बेसी खेनि‍हार सुनि‍ रवि‍शंकरक मन ठमकल। मुदा जखनि‍ चोर-मोट सोझहेमे अछि‍ तखनि‍ पुछि‍ए लेब नीक हएत। पुछलकनि‍-
“बेसी खेनि‍हार माने?”
चेतानन्‍द कहलखि‍न-
“बाउ, अपनो मनमे अछि‍ जे जेते खेतमे काज केनि‍हार छथि‍ हुनका सबहक बीच एक रंग खेत होन्‍हि‍, जइसँ श्रमक प्रति‍योगि‍ता हएत। मुदा जेकरो बटेदारी, भूदानी खेत भेलै, सेहो सभ कि‍यो भरना लगा तँ कि‍यो केबाला कऽ दि‍ल्‍ली–बम्‍बै धेने जा रहल अछि‍। तैसंग जि‍नका बेसी छन्‍हि‍, ऊहो नोकरी-चाकरी करए चलि‍ गेल छथि‍, गामक खेत तँ आेहने परती बनि‍ गेल अछि‍ जेहेन उजड़ल गाम होइ छै। तखनि‍ तोहीं कहऽ जे की कएल जाए?”
प्रश्नकेँ ओझराइत देखि‍ रवि‍शंकर बाजल-
“पहि‍ने अपन समए आ खेतीक मि‍लान करए दि‍अ, तखनि‍ फेर आगू गप करब।”
उत्‍सुक होइत चेतानन्‍द बजला-
“हँ, हँ, नीके सोचै छह। कोनो काज करैसँ पहि‍ने बूझि‍-जानि‍ लेब बेसी नीक होइ छै।”
रवि‍शंकरक जि‍ज्ञासा देखि‍ चेतानन्‍दकेँ खुशी भेलनि‍। मनमे उठलनि‍, ‘नै दुनि‍याँ तँ कम-सँ-कम अपन परि‍वारक तँ सभ एक रंग खाएब, ओढ़ब-पहि‍रब, एकरंगक घरमे तँ रहब।’ यएह ने भेल परि‍वारक एकरूपता। ई तँ नै ने जे कुरसीपर बैसल बेटा बापकेँ कहत- ‘ऐ बूढा, कहाँ रहता है।’ मुदा जखनि‍ अकासे फाटि‍ गेल अछि‍ तखनि‍ दरजीक बपहारि‍ए कटने की हएत?
साँझक समए। लालटेन नेसि‍ चेतानन्‍द दरबज्‍जाक चौकीपर चाह पीब असगरे बैसल रहथि‍। बाजाप्‍ता कागज कलम नेने रवि‍शंकरो आबि‍ बैसल। हाथमे कागज देखि‍ते चेतानन्‍द पुछलखि‍न-
“बौआ, कथीक कागत-पतर छि‍अ?”
जहि‍ना कोनो काजकेँ पहि‍ने भूमि‍का बान्‍हल जाइ छै तहि‍ना भूमि‍का बान्‍हि‍ कागत खोलि‍ रवि‍शंकर बाजल-
“बाबूजी, अपन कि‍सान परि‍वार छी।”
कि‍सान परि‍वार सुनि‍ चेतानन्‍द बजला-
“से तँ छीहे। जँ से नै छी तँ कि‍ए बड़को-बड़को कुरसीबला अपनाकेँ नि‍धोख कि‍सान परि‍वार आ कि‍सानक बेटा बजैए।”
मुस्‍कीआइत रवि‍शंकर बाजल-
“पहि‍ने सुनि‍ लि‍अ, तखनि‍ अपन वि‍चार देब। पानि‍ खेतीक प्राण छी। बि‍नु पानि‍क कि‍सानक जि‍नगी मुरदाक होइ छै। चारि‍ए मासक बरसात बारहो मासकेँ सजबैए। जँ हाथमे पानि‍ आबि‍ जाएत, तखनि‍ लत्ती जकाँ कि‍सानी पसरि‍ जाएत। तँए कि‍छु खेत बेचि‍ बोरिंग कराएब। खेतीक वि‍कसि‍त रूप बनबैमे जेते खर्च हएत ओ खेत बेचि‍ कऽ करब।”
चेतानन्‍द मुड़ी डोलबैत बजला-
“घर-परि‍वार सुमझाबैक अर्थ ई नै ने होइ छै जे वि‍चार रोकल जाए। जे मन फुरह से करह मुदा पाँच कट्ठा तीमन-तरकारीले हमरो बना दि‍हऽ देखै छी जे तेते ने लोक दबाइ दइ छै जे ओकर गुणे बि‍गाड़ि दइए। अपना हाथे उपजाएब मनसँ खाएब। अछैते औरुदे मरनाइओ नीक नै छी।”
चुटकी लैत रवि‍शंकर बाजल-
“घरक आगूओमे धनखेतीए रखने छी आ मन नि‍रोग तरकारीपर जाइए।”
चेतानन्‍द कहलखि‍न-
“अखनि‍ तूँ नै ने बुझबहक। ई खेत गोरहा छि‍अ। नहि‍योँ तँ बोरा कट्ठा भइए जाइए।”
“जइबेर रौदी भऽ जाइ छै?”
“एते लोक हि‍साब जोड़त तखनि‍ काज चलतै।”
“तँए ने...?”
mmm


केलवाड़ी


पूर्णिमा हिसाबे अदहा कातिक टपि गेल मुदा सकराँइतिक हिसाबे पचीस दि‍न पछुआएल अछि। रातिए दिवाली भेल, परीवक पखेबो आ धनमनतरि सेहो छी। काल्हि भरदुतीओ आ चित्रगुप्‍तो छी। साठि बर्ख पार केला पछाति‍ जीवन काका नव जिनगी पाबि केलवाड़ी पहुँचला।
चारि कट्ठा चौमासा (पानि भेटने) वाड़ी-फुलवाड़ी केलवाड़ी बनि हँसैत देखि‍ बीच केलवाड़ीमे बैसि‍, वृन्‍दावन जकाँ कखनो नजरि उठा कोनो घौरपर दैत तँ कखनो पूर्बाक लहकीमे लट-पट सट-पट करैत भालरि‍ सभकेँ सेहो देखैत रहथि‍। लहकीमे लहकि जीवन काका अपन संगी-केलवाड़ीक परि‍चए-पात करए लगला। बाबाक लगौल आमक गाछीकेँ अदहा उपटा केलवाड़ीमे जि‍नगी देखि‍ रहल छी। आमक गाछीमे बबो अहिना ने देखै छल हेता यएह धड़-धरती ने कुलो-खनदान, उपजो-वाड़ी, खेनाइओ-पीनाइकेँ अपना पेटमे समेटि‍ कऽ रखने अछि। बाबाक बराबरी कहाँ कऽ पाबि‍ रहल छी। पछिला सर्वेमे जेते हुनका खेत छेलनि‍ तेते तँ हमरो अछिए। मुदा सबहक अपन समए होइ छै, तहीक कर्तो-धर्ता ने छी। हुनका अमलदारीमे गाममे एकटा वैद्य छला। वैद्य की छला अखुनका करखन्ना जकाँ छला। अपने हाथे मंडूल बनबै छला, जे पौण्‍ड रोगक रामवाण छेलै। सीतामढ़ीसँ पूर्णिया, नेपालक झँपा जि‍लासँ लऽ कऽ वीरगंज होइत गंगाक उत्तरी छोर धरिक बजार छेलनि। रोगीक आवाजाही छेलनि‍। जहि‍ना इलाकाक लोक वैद्य जीकेँ जनैत तहि‍ना रहैक जगह बाबाकेँ सेहो जनैत रहनि‍। अनका अपेक्षा स्‍थि‍ति बहुत नीक नै रहनौं, दरबज्‍जाकेँ दरबज्‍जा बना रखने छला। अनठिया-बहरबैया लेल कोनो रोक-राक नै, मुदा तँए कि‍ गामो ओहने छल। नै। जातीय रंग-रूप नीक जकाँ गछाड़ने छेलै। बाबासँ आगू बढ़ि‍ अपनापर नजरि‍ पड़िते जीवन काका चौंकला, की अपने जकाँ पोतो मनमे रहबै, नै। अहि‍ना ऊहो सोले-साल बरखी आ पि‍तृपक्षमे मन पाड़त! मुदा एना भेल किए? अपना अछैत जुआन बेटा काज करै जोगर भेल, बाहर कमाए कहलिऐ। परि‍वारमे अन्न-पानिसँ लऽकऽ रूपैआ-पैसा धरि‍क काज पड़ि‍ते छै। कि‍सानी जि‍नगीमे नगदी खेती नै भेने पाइक समस्‍या छैहै। पढ़ौनाइ-लि‍खौनाइ, दबाइ-दारू, लत्ता-कपड़ा सभ तँ कीनै पड़ै छै।
अखनि धरि‍ जीवन काका अपनाकेँ अपन सीमानक भीतर बुझै छला तँए मनमे कोनो लहरि‍ नै उठै छेलनि‍। उठबो केना करि‍तनि‍? जाबे समुद्र आकि‍ मरूभूमि‍मे जुआरि नै उठैत ताबे केना लहरि‍-लहरि‍ लहराइत वायुमंडल दि‍स बढ़ैत। ओना खुशीलाल आज्ञाकारी बेटा छन्‍हि‍। तैबीच वैचारि‍क मनभेद केना बनल से बुझित जीवन कक्काक मन बगदि‍ गेलनि‍। जहि‍ना पोसो हाथी बगदि‍ जाइत तहि‍ना। भेल र्इ जे खुशीलालकेँ एते छूट तँ दाइए देने छेलखिन जे नीक काज बि‍ना केकरो पुछनौं करब अधला नै। आज्ञाकारी बेटा केतौ सीमाक उल्‍लंघन नै केलनि‍, मुदा सीमाक उल्‍लंघन तँ भाइए गेल। नव पद्धतिक पढ़ाइ एकभग्‍गू भऽ गेल अछि‍, जखनि‍ कि जीवन काका समग्रतामे बि‍सवास करै छथि। मुदा जीवन काकाकेँ अपनो मन उग-डूम तँ करि‍ते छन्‍हि‍ जे बेटा ई बात अखनि‍ धरि‍ किए ने बूझि‍ पौलक जे भँसि‍ गेल। माए-बाप जीबैतै दिशा ने बेटा-बेटीकेँ सि‍खौत-पढ़ौत आकि‍ जि‍नगी भरि‍ संगे-संग रहि‍ बेर-बेर सि‍खबैत रहत। जँ से हेतै तँ जि‍नगीओ आ कालखंडोक बँटवारा केना हेतै। की आब कि‍छु कहब उचि‍त हएत? उचि‍त तँ ओइ दि‍न तक होइत जइ दि‍न काज करैले डेग उठबए लगल, अन्‍तो-अंत धरि‍ जँ कहैत। मुदा आब?‍
गंभीर प्रश्न जीवन काकाकेँ गंभीर परि‍स्‍थिति पैदा कऽ देलकनि। जँ बताह जकाँ बड़बड़ा बेटोकेँ कहबै, पुतोहुओकेँ कहबै आ जँ कहीं टोकारा पाबि‍ खि‍सिया कऽ गाम दि‍स टहलि समाजोकेँ कहबै, से उचि‍त हएत? काजक तँ फले काजक पूर्णता छी। ऐठाम तँ ओहूसँ बेसी परिस्‍थिति चहकि गेल अछि। तेहेन पढ़ाइ-लि‍खाइ भऽ गेल अछि जे अखनि‍ ने मोटगर पाइ देखै छै, मुदा रि‍टायर करि‍ते अदहा भऽ जाएत, आ बेटा-बेटीक जि‍नगी तेते भारी भऽ जेतै, जे सम्‍हारि‍ नै पौत। एहेन परिस्‍थितिमे कि‍यो माए-बापकेँ देखत आकि‍ बेटा-बेटीकेँ। उगैत सुरुजक दर्शन ने शुभ होइ छै आकि‍ डुमैत सुरूजक। तखनि‍? जेकरा मूस जकाँ बि‍ल खुनैक लूरि‍ नै होइ छै तेकरा लेल दुनि‍याँ जे होउ मुदा जेकरा खुनैक लूरि‍ हेतै ओ सीमा किए टपत। बाढ़ि‍ औतै ऊँचकापर चलि‍ जाएत रौदी हेतै नीचका दि‍स बढ़ि‍ जाएत। यएह सोचि‍ जीवन काका चारू कट्ठा खेतकेँ, जे आमक गाछी तोड़ि‍, केलवाड़ीओ आ तीमनो-तरकारीक चौमास खेत बना लेलनि‍। खेतोक लीला की कृष्‍ण लीलासँ कम अछि‍, रौदी भेने जीरो, सुभ्‍यस्‍त समए भेने हीरो। केतौ तीनिओ बीघा बीघासँ कम गोबरबैए तँ केतौ बीघा पाँच बर गोबरबैए।
चारू कट्ठाक बीच एकटा कल गड़ा लेलनि, चारूकात निम्‍मन हाता कटा, माटि‍ ढहै दुआरे साबे आ आड़ि‍पर अनरनेबा, नेबो, दारीम, सरीफा इत्‍यादि‍ छोटका गाछबला फलक रोपि‍ देलखि‍न। डेगसँ नापि‍ एक-एक लग्‍गीक दूरीमे केरा गाछ सोहो रोपलनि। जे चालीस बीट भेल। जेठुआ रोप भेने काति‍कमे दू-दूटा पौंच गाछ देलक। मघारि आबि‍ फूटि गेल। कुहरि‍ कहारि‍ कऽ घौर भेल। खैर जे भेल, भेल तँ। वएह बीट तेसर सालमे पहुँच गेल। साठिटा घौर पनरहसँ पचीस हत्‍थाक भेलनि।
एक तँ ओहि‍ना मन तुरुछाइत रहए जे आइए झंझारपुरक हाटो छिऐ आ पखेब पावनिओ। हाटो तेहेन जे सुति‍ उठि‍ आँखि मीड़िते वि‍दा होउ। केना चौरीसँ करमी लत्ती आनब, सोनहौनक ओरि‍यान करब। जखनि‍ दुनू काज लोके हाथक छी तँ आगूओ पाछू कएल जा सकै छेलै। खैर जे होउ। गर अँटबैत झंझारपुर हाट गेलौं। केरोक सूर-पता लगबैक छल आ पावनिओक वस्‍तु-जात कीनैक रहए। हाटपर पहुँचलो ने रही आकि आढ़ति‍बला भेट गेल। पुछलिऐ-
“कारोबारक की हाल-चाल अछि?”
मनमे एक्को मि‍सि‍या नै रहए जे अधला नजरि‍सँ पूछि रहल छि‍ऐ। तीन माससँ झंझारपुर गेलो नै छेलौं। हाल-चाल सुनि‍ते गुम्‍हरि‍ कऽ बाजल-
“सभ बूडि गेला गंगा नहए आ ई रहि गेला गामेमे।”
परि‍चि‍त लोकक मुहेँ कठानि बात सुनि‍ अवाक् भऽ गेलौं। आगू बढ़ि भाँज लगल जे हाजीपुरसँ लऽ कऽ भागलपुर धरिक बीचक जेते अछि‍ सभ लगा कऽ केरा दहा गेल। जे केरा खुदरा-खुदरी गाम धरि‍ पकड़ि‍ नेने छल। की गाममे केरा सन फलक जेकर खेतीओ असान, तेकर कीनिनिहार कि‍सान बनि‍ गेल छथि! झंझारपुरसँ वि‍दा होइते मनमे उठल जे केरा घौर छौड़ाक कबुला छै, जँ से नै भेलै तँ छौड़ाक माए घरोमे ने रहए देत। मन ठमकल, एहेन कबुले की जे सौंसे घौर कबुला कऽ लेलनि‍। जे कीनि‍ कऽ खाइए ओ दर्जनक हि‍साबसँ कीनत आकि‍ घौरे कीनि‍ लेत। आइसँ पाँचे दि‍न छठि‍क रहल तहूमे तीन दि‍न पहि‍नेसँ शुरूहे भऽ जाइए। जखनि‍ चीजो ने हाट-बजारमे छै तखनि‍ एहेन की हमहींटा छी आकि‍ अपन अड़ोसीओ-पड़ोसीओक गति‍ सएह हेतनि‍। पत्नी बड़ खिसिएती तँ पाइ आगूमे फेक देबनि‍। पाइ देखि‍ जखनि‍ दोसर-तेसरसँ भाँज लगतनि‍, अनेरे ने उचि‍ती-वि‍नती कऽ छठि‍क वि‍सर्जन करती। दलदलसँ सक्कत माटि‍पर पएर पड़ल। मन थीर भेल। मुदा ई तँ अपना मनमे छल। झंझारपुरसँ अबि‍ते पत्नी झपटि‍ कऽ बजली-
“जेकरा काज करैक छिछा रहै छै से ने काज करैए आ जे सदि‍काल जेबीए टोबत ओकरा बुते देवता-पित्तर राखल हेतै।”
अपन हारल की बाजब। अनधुन बि‍ना कौमा-फुलस्‍टोपक बजैत-बजैत बजा गेलनि-
“गामेमे जीवन काका केराक वोन लगौने छथि।”
हारल मन घूमि तकलक। बजलौं-
“एना किए छान-पगहा तोड़ने जाइ छी। अखनि पाँच दि‍न पावनि‍मे बाँकी छै। तैबीच की कोनो ओछाइन धऽ लेब। आकि‍ छुटल-बढ़ल जे काज अछि तेकरे जोड़ियाएब।”
मुदा मानि‍ गेली। खेला-पीला पछाति नीनो किए हएत बड़दकेँ सोनहौन पिऔनाइ रहए, गरदामी देनाइ रहए, तैसंग धानो काटि कऽ नै अनने रही, ऊहो आनए पड़त। पान ओ (पत्नी) पीसि देती मुदा लगा कऽ तँ अपने दिअ पड़त। जेते काल नीन घेराएल रहल तेते काल टटका गपो सभ गपकेँ ठेलने रहल। तँए कखनो मन हुअए जे एहेन कबुला केनि‍हारि‍केँ चारि‍ थापर लगा दियनि। कहू जे एहनो हाड़-काठबलाकेँ कबुला-पाती केने धिया-पुता हएत।
बरदकेँ सोनहौन-तेल पीअबैत गरदामी पहि‍रबैत, सींगमे तेल लगबैत, मुँहमे पान खुआ दूधाएल धान, आगूमे दैत केराक भाँजमे जीवन काका ऐठाम वि‍दा भेलौं। दरबज्‍जा खाली देखि‍ मनमे उठल, लोक या राजधानीएमे रहैए आकि वोनेमे। जखनि दरबज्‍जा सून छन्‍हि तखनि‍ केदलीए वोनमे हेता। तहूमे एक तँ छठि‍क लहकी दोसर तेहेन इलाकाक केरा वोन दहाएल जे अनेरे एकक तीन हेतनि। चारूकात चकोनो होइत करजान पहुँचिते जेना मने हरा गेल। कहू जे एकटा घौर लेल एक दुपहरि‍या हरान भेनौं, नै भेल। जेकर वोने देखै छी। जइसँ तरपट्टीओ सुनए पड़ल। मुदा परि‍वार तँ परि‍वार होइ छै, एहेन-एहेन बातक जँ मद्दी हएत तखनि‍ परि‍वार ठाढ़ रहत। भूतलग्‍गू घर जकाँ अनेरे ढनमना कऽ खसि पड़त। केलवाड़ीक हत्तापर ठाढ़ होइतै भेल जे बिना चीजबलाकेँ पुछने आगू डेग उठाएब उचि‍त नै। मुदा देखबो तँ नहियेँ करै छियनि। गर लागल। बजलौं-
“काका छी यौ, काका?”
जहिना राति‍मे ओछाइनपर पड़ल अनभुआर बोली सुनि‍ अकानए लगैए मुदा उत्तर दोहरेला पछाति‍ तेहरेलोत्तर दइए। जीवनो काका बोली अकानए लगला। बुझलेहे जकाँ दोहरी अवाज दैत डेग आगू बढ़ेलौं एक तँ केराक वोन, गाछो अवाज रोकैत आ पातो। तैसंग शर्बतक गि‍लास जकाँ अवाजोकेँ दुनू घोड़िते अछि। एक तँ निशाँएल जकाँ जीवन काका बैसल रहथि‍। बहरबैया अवाजकेँ नीक जकाँ नै अकानि‍ सकला, सहरगन्‍जे बजला-
“के छिअ, आबह।”
आबह सुनि‍ मनमे हूबा भेल जे हाजि‍री दर्ज भाइए गेल। जीवन काका बि‍सरि‍ गेलौं। बिच्‍चेमे केरा घौर वि‍चारकेँ बोहि‍या देलक। साठि-सत्तरिटा कटैबला केराक घौर। कि‍छु तरकारीबला आ कि‍छु फुल्‍लीओ छइहे। जइमे कोशा लगले छै। देखैत दोसर कोन दि‍स पहुँचलौं आकि‍ काका बोली देलनि‍-
“के छियऽ केम्‍हर गेलऽ।”
बाढ़िक इलाकामे जहि‍ना लोक पुक्की-पाड़ि‍-पाड़ि जि‍नगीक उपस्‍थिति दर्ज करबै छथि, तहि‍ना हमहूँ बीटे-बीटे, दोगे-दोग देखैत पूबरिया-उत्तरबरिया कोण दि‍स बढ़ि‍ गेलौं। बढ़ि‍ की गेलौं, केरा अपन जिनगीक कथा देखबए-सुनबए लगल। कि‍छु उत्तर नै देब उचि‍त नै बूझि बजलौं-
“काका, तेहेन वोन अहाँ लगा देने छि‍ऐ जे बौआइ छी।”
“अच्‍छा बोली अकानैत चलि‍ आबह।”
लग अबि‍ते जेना बूझि‍ पड़ल जे जीवन काका जेना सोनाक घैल पौने होथि तेहने खुशी देखलियनि। खुशीओ केना ने हेता, घोंग्‍हीसँ मोती, कोयलासँ हीरा होइते अछि तखनि‍ महि किए ने अकास उड़ए। जे केहेन सोंगर लगौलासँ काज चलत। जँ से नै भेल तखनि‍ तँ अनेरे बनलो काज बिगड़ि जाएत। मुस्‍कीआइत तीर फेकलौं-
“काका, बुढ़ाड़ीओमे जेना केंचुआ छोड़ने होइ तेहने चकचकी बूझि पड़ैए।”
हमर बात सुनि‍ काका गुम भऽ गेला। अगुता कऽ ओहन जकाँ नै जे कहबै सासुरक सुपारी खुआबह। तँ कहत जे तीनटा सारिओ अछि। केचुआ छुटिते ने नव-जीवन भेटै छै। मुदा बातकेँ बदलैत बजला-
“पहिने ई कहऽ जे अगुताएल तँ ने छह? तेहेन अखनि पावनिक लदान पड़ि गेल अछि जे दमो माड़ैक छुट्टी नइए।”
काजो अपने रहए, काज तँ काजे छी। एकक पछातिओ दोसर हएत, तइले झंझारपुरक समए अछि आ ऐठाम नै अछि। बात बिहियबैत कहलियनि-
“काका, हम तँ छेहा बेरोजगार छी। अनेरे भरि‍ दि‍न ढहनाएल घुमै छी।”
हाथक इशारा दैत बैसबैत बजला-
“बौआ, केचुआ छोड़ैक लूरि‍ जेकरा रहै छै वएह ऐ धरतीक सुख बुझै छै। अपना ऐठाम केराक खेती अदौसँ होइत आबि रहल अछि। जेहने गुणगर तेहने पेटभर। मुदा ऐठाम तँ पौष्‍टिक वस्‍तुक उत्‍पादन होइ वा नै होइ मुदा जन-जनकेँ पोष्‍टिक अहार भेटि‍ रहल छै। जइसँ स्‍वस्‍थ शरीरक ि‍नर्माण भऽ रहल छै।”
साँस छोड़िते मन पड़लनि‍ जे किम्‍हर आएल से तँ पुछबे ने केलौं। आ अनेरे सासुरसँ भागल स्‍त्रीगण जकाँ भटभटाइ छी। मुदा लगले मन सम्‍हरलनि। दुआरपर आएल अभ्‍यागतकेँ चट दनि‍ पूछि‍ देब जे केम्‍हर एलौं, सेहो तँ नीक नहियेँ। भने चाससँ समार भऽ गेल। एक रस भेने ने अनुकूलता अबै छै, ओना जँ ओहन वस्‍तुक शर्बत बनाएब जेकरा छानए पड़ैत तखनि अनेरे किए एक बेर पानि‍ छानू दोसर बेर शर्बत। एक्के बेर किए ने छानि एक रस बना लेब। बजला-
“बौआ, केम्‍हर एलह, से पहिने बाजह। ई काज भेल, काजकेँ कखनो टाड़ैक वा अँटकबैक काशिश नै करी। ई दीगर भेल जे कोन काज केहेन काज।”
जहि‍ना तीन कोनियाँ तीर आकि‍ बंशीक कोण अपने दि‍स बैसला जकाँ रहै छै जे प्रवेश काल तँ पैसि गेल मुदा नि‍कलै काल खोखरनहि औत। जीवन काकाकेँ मचकीपर चढ़ल देखि आस मारलौं। मुदा केकरोसँ कि‍छु मंगैसँ पहि‍ने केकरो दोख अबै छै। मन घुड़ि‍या गेल जे जँ अपन दोख लगा कहबनि‍ तँ सोझहा-सोझही गप केना करब, जँ पत्नीक दोख लगाएब ऊहो नीक नै हएत, कि‍छु छथि‍ तँ अर्द्धांगिनी तँ वएह छथि। जँ समूहमे कबुलाक चर्च करब तँ मुहेँ छि‍ऐ जँ कहीं बजा गेलनि‍ जे एहेने पुरुख छह जे कबुला-पाती केने धिया-पुता होइ छह। असमनजसमे पड़ले रही आकि काका बजला-
“समाजमे ने केकरोसँ लजाइ आ ने छिपाइ। आन किए बुझै छह। एते केरा जे लगौने छी से अपने खाइले, पाकल घौर पाँच दि‍न अँटकै छै। जँ चरि‍-चरि छीमी खाएब तँ बीस छीमी भेल। एहेन-एहेन हत्‍था सभ अछि‍ जइमे पचीस-पचीस छीमी छै। तोहीं कहऽ जे एको हत्‍था अपना बुते सठत।”
रसगुल्‍ला रसक बोरमे डुमल कक्काक बात सुनि‍ जेना अपने हँसी फुटि गेल। कहलियनि-
“काका, छठि पावनि छिऐ, एक घौर केरा लेब। आन साल तँ दू-तीन हत्‍थाक घौर लऽ कबुला पूरा लइ छेलौं, जइमे बारह-चौदहटा छीमी रहै छेलै, मुदा ऐठाम तँ ओहन घौरे ने देखै छिऐ?”
हम तँ अपना मने कहलियनि। ओ की बुझलनि‍ से तँ वएह जानथि। मुदा अपनोसँ नम्‍हर हँसी हँसि‍ बजला-
“जा जे घौर मन हुअ ओ काटि लिहऽ।”
सुनि तँ लेलौं मुदा मनमे भेल जे कहीं काका भक्की मारलनि तखनि तँ जेतेमे पावनि हएत, तेते केरेमे चलि जाएत। मुदा मन पड़ल जे अपनासँ श्रेष्‍ट लग चुपे रहब नीक। जे कहता ओकरे सरि‍-सुर करैत अपना अनुकूल बनाएब नीक रहत। चुप देखि जीवन काका बजला-
“सुनह, टटका केरामे पानि‍ नि‍कलै छै जे देहो-हाथकेँ आ कपड़ो-लत्ताकेँ दगा दइ छै। तँए पहि‍ने केरे काटि‍ लए जाबे दूध सुखतै ताबे गपो उसरि‍ जाएत।”
कक्काक बात सुनि भरोस भेल जे केरा तँ भाइए गेल, दाम केना पुछबनि‍। जँ दाम लेबाक रहितनि तँ गनि नेने रहितथि, से गनबे ने केलनि। गर भेटल, पुछलियनि-
“छीमी-हत्‍था कहाँ गनलिऐ?”
जेना ठोरेपर रहनि बजला-
“जँ एक साँसमे गामपर लऽ जेबह तँ ओहि‍ना भेलह। नै तँ जेते पावनिक फीरिस्‍तमे जे हुअ ओते दऽ दिहऽ।”
केराक घौर छोड़ि दुनू गोटे बैसलौं। नफगर काज देखि‍ धैनवाद नै देबनि‍ सेहो नीक नै। बजलौं-
“काका, गामक टेक रखि लेलिऐ।”
टेक सुनि काका गुम भेला। की टेक? पाशा बदलैत बजला-
“बौआ, अपन धरती एकसँ एक अन्न, फल, फूल उपजबैक शक्‍ति अपना गर्भमे रखने अछि। तखनि तँ जेहने दुहनिहार तेहने ने कामधेनु। चालिस बर्ख पूर्ब केरा खेती करै छेलौं, मुदा खोप सहित कबुतरो चलि गेल छल जेकरा घुमा कऽ लाबलौं।”
जिज्ञासा भेल। पुछलियनि-
“से की?”
विह्वल होइत काका बाजए लगला-
“जहिना देखबहक जे जामुनक मासमे लोक जामुनक बीआ रोपैए, आम रौपैए, अनारसक मासमे अनारस रौपैए तहि‍ना अपना ऐठाम सरसठिक रौदीक पछाति‍ जे उथल-पुथल भेल तइमे करो खेती आएल। बाहरी किस्‍मक केरा, एकमौसमी। जहपटार लोक अपन पुरना करजान सभ उपटा-उपटा लगा लेलक। जे केरा अपना ऐठाम बहुत पहिनेसँ होइत चलि आबि रहल छल, ओ उपटि गेल। रोपाएल ओ जे समायानुकूल नै छल, अपनो गेल आ जेहो आएल सेहो गेल। मिथिलांचलक केदली वन महराइ गाबए लगल।”
जीवन कक्काक वि‍चारमे रस भेटल। पुछलियनि-
“हेबा की चाहै छेलै, काका?”
प्रश्न सुनि गुम भऽ गेला। कि‍छु काल पछाति गुम्मी तोड़ैत बजला-
“दिनो, उनहल जाइए, केराक दूधो सुखि‍ गेल हेतह।”
प्रश्नकेँ टाड़ैत देखि दोहरबैत पुछलियनि-
“काका, जखनि एते गप भाइए गेल, तखनि कनीक्के पुछड़ी किए छोड़ि देलिऐ?”
ई बुझले ने रहए जे बि‍लमे चलि गेला पछाति जँ साँपक नांगरि पकड़ि खींचौ चाहब तँ नांगरि टूटि जाइ छै मुदा साँपक मुँह नै नि‍कलै छै। विस्‍मित होइत बजला-
“बौआ, जे कहबह, ओ तँ काइए नेने छी, देखिते छहक। मुदा एकटा बात तैयो रहि जाइए। अपन जे पुश्‍तैनी, जुग-जुगसँ अबैत वस्‍तु छल आकि‍ अछि ओकरा अनुकूल समए नै भेटलै, जइसँ आगू बढ़ैत। जे एहेन बाधा उपस्‍थित कऽ देल गेलै जे धात्री गाछ तर भोजन केरा पातक जगह बजरूआ थारीमे होइए।”
उठि कऽ वि‍दा होइत पुछलियनि-
“काका, केराक किस्‍मक नाओं की भेल?”
“ओना केते गोटे मर्तमान कहै छथि, मुदा सहरगंजा नाओं छिऐ मरीचमान।”
दोहरबैत पुछलियनि-
“बजारसँ तँ पकले घौर लऽ अबै छी, एकरा तँ पकबऽ पड़त।”
अदहा बात मुहेँमे छल आकि बड़बड़ए लगला-
“देखह, अपना ऐठाम माटिक तरमे गोरि धानक भूसा, डाबामे दऽ धूकि कऽ पकौल जाइ छै, जे नीक होइ छै। बजारक केरा, तरकारी (टमाटर) आ आम सभकेँ कारबेटसँ पकौल जाइ छै, जे नीक नै होइ छै। अखनि पाँच दि‍न बाँकीए अछि, काल्हि गोरि देबहक तँ समैपर पकि जेतह।”
केरा घौर उठा आँगन अनलौं। जेते गोरे झंझारपुर हाटसँ घूमि-घूमि आएल रहथि, एक्के-दुइए सभ पुछए लगला। मुदा एकटा धोखा भऽ गेल रहए जे पत्नी मन पाड़लनि। मन ई पाड़लनि जे छीमीमे चुन कहाँ लगौलिऐ, कि‍यो देखि नेने हएत तँ पाकत?
पत्नीक बातक कोनो मानियेँ ने लागल। एक तँ कोनो माससँ अनुकूल, केरा पकबैक समए काति‍क होइ छै। मौसम परिवर्त्तनक समए रहै छै। तैठाम चुन की करत?
मुदा अपन अनुकूल बनबैले तँ कि‍छु भकमोड़ अबिते छै, बजलौं-
“ऐ बेर छठि परमेसरी खुशी छथि, देखै छि‍ऐ शुरुहेसँ केहेन बाट धड़ा देलनि।”
अपना जनैत तँ अनुकूल हुअ चाहलौं मुदा से भेल नै। बजली-
“लोकक नजरि नीको होइ छै, अधलो होइ छै। मुदा यएह दुनू नीक अधला तेते वि‍आन करैए जे नीक तँ केते नीक आ अधला तँ केते अधला। पावनिक नाओंपर एक दि‍न केरा खेनहि की। एक दि‍नक भोजे आ राजेक की महत छै।”
पत्नीक बात सुनि अनुकूल नै देखि, पाशा पलटैत बजलौं-
“आब कथी सभ बाँकी रहल, से मन पाड़ि दिअ।”
mmm


मुसहनि


भोरेसँ बेलबा घुसकीपट्टीवालीक हरिअर मन देखि तारतम करैत रहए जे की बात छिएे जे यएह छी, कहियोकाल जहिना खढ़ देखि लप दऽ आगि पकड़ि जरा दइत तहिना बुझि पड़ैत रहैए आ आइ की बात छिएे? मुदा चेहरा केतबो मेकअप किए ने करए हृदैक बात सोलहन्नी तँ नहियेँ बुझि सकैए। घुसकीपट्टीवालीक खुशीक कोनो अरथे ने बेलबाकेँ लगै, दिन बीति गेल मुदा भाँज नै लगल। भाँज लगलै रातिमेखाइकालजखनि मनोनुकूल खेसारी दालिक पाँचटा कचौड़ी थारीमे देखलक। सेहो भाँज सुपते कहाँ लगलै, पुछला पछाति लगलै। लगिते मनोहल्लुक भेलै। हल्लुक होइत मुँहसँ फुटलै-
“ह-ह चेनसेसूतब किने। अनेरे, नान्हिटा गपमे भरिदिन मड़ियाइत रहलौं।”
बेलबाकेँ अपन खेत-पथार नै,ने हरे-बरद, आ ने दोसर समांगे जे एक समांगक कमाइसँ गुजर चलैत आ दोसर बटाइ खेत करैत। सेहो नै रहै। मुदा भगवान जँ खाइले आ बजैले मुँह चीरलखिन तँ कमाइक चालि चलैले हाथो-पएर देलखिन। किछु होउ, ई पैरुख (पुरुखपना) तँ बेलबामे छइहे जे अपन बाँहुबलसँ गामक मुसहनिपर अधिकार केनिहार अछि। तहू भीर तँ दोसराकेँ नहियेँ आबए देने अछि। आबिओ केना सकै छै हल्लुक माटि ने बिलाइ तकैए भारी भीरमेकिए जाएत। की समुद्र मथन पछाति यएह ने बँटवारा भेल जे माटिक ऊपरका अनका दिस बँटा गेल आ नुका कऽ तरमे रखलाहा बेलबाक हिस्सा भेल। दोसरि साँझ। दिन भरिक टालाक काज उसारि, पोखरि-झाँखड़ि दिससँ आबि चीलमक चौरखीमे बेलबा बैसल। घुसकीपट्टीवाली तइसँ पहिने चौरखीकेँ बहारि,चटकुनी बीछा, एकटा गोइठाँ सुनगा रखि देने छलि। बेलबाकेँ बैसिते तेतरा, झिंगुरा, लेलहा सेहो पहुँचल चारू गोटेक बीच अजीव प्रेम। जेना प्रेमास्पद होइत,तहिना एक-दोसराले जान अरपनिहार। ओना चारूक जिनगीमे दूरिओ आ लगिचो, परिवार बनौनहि छै। अपन-अपन किछु चालिओ-परकीत तँ छइहे। तेतराक पहिलुकघरवालीकेँ जहिया बम्बैआ छौड़ा (बम्बइमे नोकरी केनिहार) उड़हाड़िकऽ लऽ गेलै तहिएसँजेना दुनियाँसँ विरक्‍ति भऽ गेलै। मनमे सदिकाल होइ जे बिनु इज्जतक जिनगी ओहने जेहने बिनु गमकक फूल। ओना निर्णए करैमे अगुता जरूर गेल तेतरा। ओ ई नै बुझि पेलक जे पति-पत्नीओक बीच बेक्‍तिगत चालि होइ छै। जे इज्जतक खाम्हीक काज करै छै। बुझबो केना करैत? ओ अर्द्धांगिनि बुझि सभ किछु अदहा-अदही बुझैत। ओना जइदिन स्त्री घरसँ पड़ेलै तइदिन ओते दुख नै भेलै मुदा मनमे सोग तँ समाएले छै। तैयो जिनगीमे हारि नहियेँ मानलक अछि। हारिओ केना मानैत एकटा गेलै दोसर आनि तीनटा बेटा-बेटीक संग परिवार तँ बनौनहि अछि।
चारूगोटे एकठाम होइते जेना आॅफिसमे टेबुल-टेबुलक काज अलग-अलग अंगक होइत तहिना चारूगोटे अपन-अपन काजमे जुटि गेल। झिंगुरा गाँजा,चीलम निकालि आगूमे रखलक। आमदनी परहक टीपगर जहिना गाँजा तहिना समस्तीपुरक बड़की तमाकुल। ओना बेसीकाल चारूगोटे भाँगे पीऐत अछि। बाड़ी-झाड़ीमे फूलक समए भांगक फूलो झाड़ि लइए, आ वसन्ती गाछ बीछि-बीछि सुखा कऽ रखिओ लइए, मुदा परसुका मुसहनि चारूक सुरखीए बदलि देलक, तँए जेहने टीपगर तमाकुल तेहने गाँजा। ओना चारूगोटेक परिवार एकरंगाहे कनीएकऽतल-बिचल छै।झिंगुराक दोसर आमदनी छै। जे दोसरकेँ नै रहै। ओ रहै जे घरवाली फुदनी गछ-चढ़नी, जे गाछपर चढ़ि जारनि तोड़ै, ओना लग्गीओ रखने अछि मुदा केहनो-केहनो घोड़नाह गाछपर चढ़ि कऽ जारनि तोड़ि लइए। तइले कोनो रोको-राक नहियेँ छै। सूखल जारनिक रोको किए हएत। गछचढ़नीए दुआरे सरही आमक गाछीक ओगरवाहि सेहो लोक दइते छै। आगूमे गाँजा अबिते लेलहा लटबए लगल। बेलबा कटकीसँ चीलम साफ करए लगल। तेतरा गोइठाकेँ तोड़ि घुर जकाँ लगा गूल बनाबए लगल। चीलम साफ कऽ बेलबा गिट्टी सेहो खोखरलक। गाँजा लटा, तमाकुल मिला चीलममे बोझि लेलहा तेतरा दिस बढ़ौलक। गूल चढ़ा तेतरा बेलबा दिस बढ़ौलक। चारूगोटेमे बेलबा सभसँ जेठ। बेलबामे सभसँ प्रमुख गुण छै जे केकरो बनहौटा जन नै छी। ने नीक-बेजएमे आ ने पावनि-तिहारमे केकरोसँ एको सेर आकि एको पाइ कर्ज लइए। कियो भैया तँ कियो गुरूकाका सेहो कहै छै। आगूमे चीलम रखि बेलबा भोग लगबैत फुस-फुसा कऽ मंत्र पढ़ए लगल,‘जेकर जे हक-हिस्सा छह से अपन-अपन लऽ जा।’ तीनबेर पढ़िदम मारि, तेतरा दिस बढ़ौलक। मुदा धुँआ मुहेँमे रखि शरबत जकाँ घोड़ए लगल। दम मारि तेतरा जखनि झिंगुरादिस बढ़ौलक तखनि बेलबा मुँहक धुँआ निकालि बाजल-
“परसुका सगुन बढ़ियाँ रहल।”
बेलबाक सगुन सुनि लेलहा खिसिया कऽ बाजल-
“सगुन-तगुन किछु ने होइ छै।”
लेलहाक तामस बेलबा बुझि गेल जे भुखाएल बिलाइ खौंझाइते छै। जखनि ओहो दम मारत तखनि ने मन असथिर हेतै। तँए किछु ने बाजल। ताबे लेलहा हाथ चीलम पहुँच गेल। जिराएल लेलहा रहबे करए तेते जोरसँ दम मारलक जे एकबित धधड़ा चीलमसँ धधकिगेलै। दम मारि जहिना हाथसँ चीलमक धधड़ा मिझेलक तहिना अपनो मनक धधड़ा मिझा गेलै। मुदा तेतरा लेलहाक बातकेँ पकड़ि लेलक। दोहरौनी भाँज जाबे चीलमक शुरू होइ तैबीचमे सवाल फँसि गेल। अपनेमे दू पाटी बनि गेल। दू गोटे कहै जे सगुन-तगुन किछु ने होइ छै आ दू गोटे कहै जे होइ छै। तेहल्ला कियो ने, जेकरा दुनू पंच मानि फड़िछबैत। रूकल चीलमकेँ धुँआइत देखि लेलहा बाजल-
“झगड़ा ने दन चुन-तमाकुल किए बन्न हौ। गप्पो चलतै आ चीलमो चलए दहक।”
जहिना एकघोंट चाह पीला पछाति आकि एक कौर खेला पछाति दोसर अपने अबै लगैत तहिना लुबलुबाइल लेलहा बाजल-
“सगुन-तगुन किछु ने होइ छै।”
दोहरा कऽ बेलबा दम मारि चीलम आगू बढ़बैत बाजल-
“सगुन बड़ पैघ गुण छिएे, तँए एकरा दोखी बनाएब उचित नै हएत?”
बेलबा आ तेतराक विचार एक बटिया रहै तँए एकदिस भऽ गेल आ झिंगुरा, लेलहाक एक बटिया रहै तँए दोसरदिस भऽ गेल। दू-दू गोटेक पाटी चारूगोटेक बीच बनि गेल। बेलबा विचारकेँ रोकैत झिंगुरा बाजल-
“सगुनकेँ दोखी कहाँ कहै छिएे, जँ गुण सगुन भऽ जाए तखनि तँ जरुर नीक भेल, मुदा जँ कोनो काजे केतौ विदा होइ आ माछ-दहीसँ सगुन बनाबी एकरा हम नीक नै कहबै?”
बेलबाक प्रश्नकेँ ठमकैत देखि सोंगर लगबैत तेतरा बाजल-
“दुनियाँ बड़ीटा छै, रंग-बिरंगक खेल चलै छै तँए अनका छोड़ह। अपने बात लएह। परसू जे छह-छह पसेरी मुसहनि भेल तेकरा की कहबहक?”
तेतराक बातकेँ लेलहा लपकि कऽ पकड़ैत बाजल-
“जँ माछे-दहीसँ सगुन बनिते तँ मछिबारे आ माले-जाल बलाकेँ सभ किछु भऽ गेल रहितै, दिन-राति ओकरे देखैत-सुनैत रहैए।”
तैबीच पहिल चीलमक गाँजा जरि गेल। गुलाब तकथीपर लटाएल-काटल गाँजा रहबे करै, झिंगुरा चीलममे बोझि आगि चढ़ा बेलबा दिस बढ़ौलक। तइले अपना बीच कोनो मलिनता केकरोमे नै रहै। करणो रहै जे एक-एके दम ने कियो लगबैए। बरबरिक हिस्सा ने भेल।बड़ बेसी हएत तँ कियो दमगर अछि तँ कनी बेसी जोरसँ दम खींच लेत। तइसँ बेसी की करत? मुदा तैसंग ईहो तँ रहबे करै जे पेटगरोकेँ बेसी खेनो पेटे भरै छै आ कम खेनहारकेँ सेहो पेट भरिते छै। धुँआ फेकैत बेलबा बाजल-
“परसू जे अपना सभकेँ ओते मुसहनि भेल ओकरा नीक सगुन नै कहबै तँ की कहबै?”
जेना लेलहाकेँ प्रश्नक उत्तर बुझले रहै तहिना बाजल-
“तूँसभभलहिं जे कहक मुदा हमर मन नै मानैए। तीन सालक बाढ़िमे, धान तँ उपजि गेल मुदा मुसहनि किए निपत्ता भऽ गेल। जे चीजे निपत्ता अछि ओ सगुन केना भऽ पौत।”
लेलहाक बातमे चोंगरा भरैत झिंगुरा बाजल-
“दिल्ली गेल छहक, रेलबेटीशनमे जे मूस देखबहक तँबिसवासे ने हेतह जे मूस छी आकिबिलाइ। मुदा गाममे तँए देखि‍ते छहक रौदी होइ छै तैयो मूसकेँ पड़ाइन लगि जाइ छै आ बाढ़िमे तँ सहजे जँ नै भागत तँ डुबकुनियाँ काटि-काटि मरबे करत। ई तँ गुण भेल जे सुभितगर समए भेल तँए धानो उपजल आ मूसक बाढ़ि एने मुसहनिओ भेल।”
तेसर चीलम चलैत-चलैत चारूक मन भरि गेल। कौल्हुका विचार करए लगल। तेतरा बाजल-
“काल्हि दू ठाम काज अछि। एकठाम तीनगोरेक आ दोसरठाम दूगोरेक।”
तेतराक बात सूनि झिंगुरा बाजल-
“तीनगोटे तँ जोड़ियाएल छी मुदा पाँचम नै रहने दोसर केना हएत?”
बेलबा बाजल-
“किए ने हएत? दुनू काजकेँ मिलानी करिकऽ देखहक। टुकड़ी बनै जोकर जँ हेतै ओकरा टुकड़ी बना लेब आ जँ नै बनैबला हेतै ओकरा पूरा कऽ करब।”
बेलबाक बात सुनिते लेलहाक मन मानि गेलइ। बाजल-
“बेस तँ भैया कहलहक। दुइएटा ने भऽ सकै छै, या तँ पाँचम केनिहार भाँजऽया तँ काजेकेँ टुकड़ी कऽ दहक।”
तेतराक मन सीकपर टाँगल, तँए खोलिकऽ तँ नै बजैतमुदा मुड़ी डोला-डोला हूँ-हूँकारी भरैत रहए। सीकपर टाँगल ई रहै जे परसू जे मुसहनि खुनलक तइसँ नमहर दोसर रहै। ओना ईहो मनमे उठै जे ऊपरका काज ने हूसि सकै छै, तरका काजपर तँ एकाधिकार अछिए, दोसर कइएकी सकैए। मुदा तँए कि,काज करए जाएब तइसँ दोबर-तेबर बेसी ओइमे हएत, तेकरा पहिने करब आकि जइमे कम हएत, तेकरा करब।
गाममे खेती छोड़ि दोसर काज नै। जे छोट-छोट टुकड़ीमे विभाजित रहैए। छोट-छोट काज रहने कम केनिहारक जरूरति पड़ै छै तँए, बोनिहार-मजदूरक बीच संगठन नै। मुदा शहर-बजारक बीच तँ से नै अछि। पैघ-पैघ कारखाना रहने बेसी मजदूरक जरूरति पड़ैए। तहूमे खेती काज दिने भरिक होइ छै जखनि कि कारखाना चौबीसो घंटा बारहो मास चलै छै। तैसंग ईहो होइ छै जे कारखाना घरमे बनल रहैए जइसँ हवा-बिहाड़िक संग झाँटो-पानिमे चलिते रहैए मुदा से खेतीमे तँ नै होइए। ओना शहरो-बजारमे कारखाना सभ रंग भेने मजदूरक कमी-बेसी होइ छै मुदा जेना-जेना बजार बढ़ैत जाइए तेना-तेना कारखानोक रूप बढ़ल जाइ छै, जइसँ खुदरा मजदूर थौकक रूपमे थकिआइत जाइ छै। जेकर विपरीत गतिए किसानी अछि। जेना-जेना समए आगू बढ़ैए तेना-तेना परिवारो बढ़ै छै आ परिवार बढ़ने खेत विभाजित होइत जाइ छै। विभाजित भेने काजक रूप सेहो छोट होइत जाइ छै। दोसर ईहो होइ छै जे जेकरा बेसी खेत रहल ओ मशीनक सहारासँ काज लइए जइसँ मजदूरक(बोनिहारक) संख्यामे कमी अबै छै। तँए जहिना शहर-बजारक श्रमिक संगठित होइत जाइए तहिना गामक मजदूर अंसगठित होइत जाइए। तैसंग दोसर ईहो छै जे गाम-घरक अधिकतर बोनिहार बन्हुआ बनल अछि जखनि कि शहर-बजारमे से नै छै। ओना शहरो-बजारक रूप बदलि रहल अछि, लोकक (श्रमिकक) काज लोहाक मशीन हथियौने जा रहल छै जइसँ हजारक-हजार हाथ निकम्मा भेल जा रहल छै। जहिना सभ गामक काज तहिना अँहू गामक काज रहने ने काजमे एकरूपता आ ने श्रमिकक बीच एकरूपता। रहबो केना करत, कियो पजेबा घर बनबैए तँए ओकरा सीमेंट-बालु लोहा आ राज मिस्त्रिक जरूरति पड़ै छै आ कियो फूसिक घर बनाबैए तँए ओकरा लकड़ी, बाँस खढ़क जरूरति संगे घरहटि‍याक जरूरति‍ पड़ै छै। जइसँ जहिना काजक एकरूपता नै रहै छै तहिना हाथ आ हाथक ओजारोक एकरूपता नै रहै छै। मुदा छोटो-छोटो काज रहने किछु-ने-किछु एकरूपता तँ रहिते छै। तीन गोरेक काज खढ़ अँटियेनाइ रहै आ दू गोरेक मटिकटियाक। दुनू काजकेँ टुकड़ी बनौल जा सकै छै। खढ़ अँटियेला पछाति चारिदिन खढ़ सोझ होइले जँकियाएल जाइ छै, तहिना खाधि भरैक सेहो अछि। मुदा एकरंग बोइन रहितो कनी हल्लुक-भारी तँ अछिए। एकटा जहिना बैसारी काज अछि तहिना दोसर ठढ़का काज अछि। तहूमे माटिक फेकब भारी भेल, जखनि कि खढ़ अँटियाएब मात्र खढ़केँ सेरिया कऽ छोट-छोट आँटी बनाएब अछि। कोल्हका काज सुनि बेलबा बाजल-
“दुनूठाम एके काज अछि आकि दू रंगक?
तेतराकेँ दुनू काज बुझले रहै, बाजल-
“काज तँ दू रंग अछिए एकठाम खाधि भरैक छै दोसरठाम खढ़ अँटियबैक।”
बीच-बचाउ करैत झिंगुरा बाजल-
“अपना सबहक बीच बेलबा भैया बुढ़े भेल, आ हमरा देखनहि रहऽ जे सातमे दिन बोखारक पथ पड़ल, अखनो तक नीक जकाँ देहमे तागतिनहियेँ आएल हेन परसुए मुसहनि खुनैकाल देखलहक ने जे केते बेर बैसलौं। तँए हम दुनूगोरे खढ़ अँटियाबए जाएब आ तूँ दुनूगोरे खाधि भरए चलि जइहऽ। जुआन-जवान तँ छहे।”
उठैत-उठैत लेलहा बाजल-
“भैया, एहेन प्रेम रहतह तँए सभ दिन आनन्‍दे-आनन्‍द रहतह। नै तँए देखिते छहक?”
देखिते कहैत लेलहा चुप भऽ गेल।बात खुजबे ने कएल? मुदा चीलमक भरल मन छोड़िओ तँ नहियेँ सकैए। झिंगुरा पुछलक-
“की कहलहक?”
लेलहा-
“यएह ने कहलियऽ जे दुनियाँमे केना उनटा-पुनटा होइ छै, जे महिला शरीरसँ पुरुखक अपेछा निरबल होइए ओकरा कारखानाक इंजन आ पुलिसक लाठी हाथमे थम्हा दइ छै आ जे पुरुख सबल होइए ओकरा हाथमे कागत-कलम थम्हा दइ छै। एहने रीतकेँ ने वसन्‍त रीत कहै छै।”
तेतराक आँखिपर निशाँ लटकि गेल, बातक चिड़ौड़ी देखि बाजल-
“अनेरे समुद्र उपछैक कोन चिड़ौड़ीमे लागल छह, ठनका जेकरा माथपर खसै छै से बुझै छै ठनकाक गुण। चलह, अनेरे मनमे खुट-खुटी रखने छह। कौल्हका काज कल्हि देखल जेतै। चेनसँ खाएब, भगवानक नाओं लऽ निचेनसँसुतनाइ छोड़ि अनेरे कौल्हुका चिन्तामे किए माथ धूनब?”
बेलबा बाजल-
“दुनू काज सेरिया लएह, तखिन ओहू मुसहनिकेँ खुनिए लेब।”
बेलबाक बात सुनि तेतरा बाजल-
“भैया, भने खेतमे पड़ल छै। परसुके धान तँ घरे-अँगने छिड़ियाएल अछि ओकरा सदहऽदहक तखनि खुनब।”
तीनू गोटेकेँ जाइते घुसकीपट्टीवाली बेलबा लग आबि बजली-
“संगतिया सबहक भाँजमे पड़ि अहूँ दुइर भेल जाइ छी। कहू जे केतेखान पहिने ठकुरवारीमे घड़ी-घंटा बजलै असतुत भेलै आ अहाँले धैनसन।”
पत्नीक खौंझसँ बेलबा मिसियो भरि डोलल-डालल नै। किएकतँए पत्नीक खौंझक कारण बिनु बुझने डोलि-डालि जाएब नीक नै। बाजल-
“ठकुरवारी ठाकुर सबहक छिएे आकि हमर छी जे ओकर देखौंस करब। हमर तँ यएह संगतिया सभ ने छी जेकरा संगे जीबै-मरै छी।”
निरुत्तर भेल घुसकीपट्टीवाली पाछू नै हटली, पाशा बदलि लेलनि। जहिना शिवजी पाशा बदलि शिवानी भऽ गेला, तहिना। पाशा बदलैत बजली-
“अन्न तीमनक सुआद टटकेमे होइ छै, आकि सेराकऽ पानि भऽ जाइए तखनि होइ छै।”
बेलबोक मन हल्लुक रहबे करै,तँए अवसरकेँ हाथसँ गमाएब नीक नै बुझलक। किएकतँ गमौनाइ ओहने होइ छै जेहने डारिक चुकल बानरक होइ छै। बाजल-
“लोक सुआदले खाइ छै आकि पेट भरैले खाइ छै। सरेने जँ ओकर गुणो निकलि जाए तखनि ने?”
पतिक बात सुनि घुसकीपट्टीवालीक मनमे एलनि, एना जँ बात छिड़ियाएत तखनि तँ काजक गप बिसरिए जाएब। एक तँ ओहिना ओहन बिसराह छी जे आन तँ कनी मनो रहैए जे काजे बिसरि जाइ छी। काजे नै तँ राज की? हृदए खुशीसँ भरलतँए घुसकीपट्टीवाली सोचलनि जे जे बात पति बजता तेकरा जँ मुँह-नांगरि जोड़ब तखनि ने, जँ से नै जोड़ि सोझहे अपने मनमे दोसर काज आबि गेल तखनो तँ गड़बड़ाइए जाएत। घरो कि घर जकाँ रहए तखनि ने,सेतँ सतरहटा भुरकी हरिदम रहिते अछि। हाथमे पानिक लोटा बढ़बैत घुसकीपट्टीवाली बजली-
“लिअ, अखने कलपर सँ अनलौं कुर्ड़ा कऽ लिअ।”
आन दिनसँ दोसर रंग बात सुनि बेलबाक मन खुट-खुटाएल। आन दिन कहाँ पानिक बात बजै छेली, आइ किए बजली! जरूर किछु रहस्य हेतै! मुदा इशारोमे जँ रहस्यकेँ नै रखल जाएत, तखनि तँ ओ तेना तरेमे दबा जाएत जेना कोनो सीखे-लीखे ने रहत। आँखि तँ पत्निक आँखिपर रहै मुदा नजरि नजरि दिस बढ़ौलक। कुर्ड़ा कऽ ओसारपर बैसिते घुसकीपट्टीवाली घरसँ थारी निकालि आगूमे देलखिन। घरदेखिया थारी जकाँ साँठल थारी देखि बेलबाक मनमे भेलै जे बिनु कारणे टिटही थोड़े लगै छै, जरूर किछु बात छिऐ। लगले मन हुमरलै हम कि कोनो घटिया घरदेखिया थोड़े छी जे खेनाइयए-पीनाइमे केकरो गरदनि काटि लेबइ। भातक ऊपरमे पाँचो कचौड़ी तेना पसारल जे आगूमे सानैओक जगह नै। भात सानब छोड़ि बेलबा पहिल नम्बरक कचौड़ी उठा (पहिल नम्बर वएह ने जे आगूमे रहै) हिया-हिया देखए लगल। ई तँ पुड़ी जकाँ लगैए मुदा छी तँ कचौड़ीए। कचड़ी नै छी आ ने पकौड़ी छी, छी तँ सोलहन्नी कचौड़ीए। किएकतँ ओहिना खेसारीक सौंसका दालि, मिरचाइक टुकड़ी आ पिऔजक टुकड़ी टक-टक तकै छै। नून-तेल ने तरे-ऊपरे सटि गेल अछि आरो तँ तकिते छै।
कचौड़ीकेँ निहारि-निहारिदेखैत पतिकेँ देखि घुसकीपट्टीवालीक छाती चहकए लगलनि। बजली-
“ई तँ ओही भगवानकेँ धैनवाद दियनि जे बेटाक पुसौठ हएत, नै तँ जहिना तीनसाल नै केलौं,हाथ-पएर फाटए लगलै तहिना अहूबेर फटितै।”
तीनसाल पूर्वक पुसौठ बेलबा बिसरि गेल। बिसरिओ केना ने जाएत। एक तँ ओहिना गजेरी-भगेंरी गाँजा-भांगक प्रेममे दुनियाँ बिसरैले तैयार रहैए, तैपर बेलबा संगतिया छीहे। संगितियाक जिनगी तँ ओहन जिनगी होइ छै जइमे दस दिसक धार-नाशीक संग गंगा-जमुना सन धारक पानि मिलि समुद्र सिरजन करैए। बाजल-
“पुसौठ केकरा कहै छै?”
लहकी देखि घुसकीपट्टीवाली अवसरकेँ हाथसँ नै छोड़ि बजली-
“एहने मुनसा ने धिया-पुताक पावनि बिसरि धियो-पुताकेँ बिसरि जाइए।”
तैबीच बेलबा पहिल कौर तँछुच्‍छे दालि-भातक खेलक मुदा दोसर करमे जे मिरचाइक टुकड़ी मुँहमे पड़लै से सुसुआते बाजल-
“पावनिमे कि सभ होइ छै?”
धनलक्ष्‍मी जकाँ घुसकीपट्टीवाली बजली-
“किच्‍छो ने होइ छै। जे होइ छै तइसँतँ घर भरल अछि, किच्‍छोकथीताकए पड़त।”
पत्नीक धारक प्रवाहमे बेलबा बाजल-
“शुभ काजमे अनेरे देरी करब कोन कबिलती भेल, तइले पुछैक कोन जरूरी अछि। अच्‍छा ई कहूँ जे पावनिमे की सभ हएत?”
जहिना छोट बच्चाकेँ माए-बाप सिखबै छथि तहिना बिकछा-बिकछा घुसकीपट्टीवाली बाजए लगली-
“पावनिमे किछु ने होइ छै आ सभ किछु होइ छै।”
उड़ैत चिड़ैक बोल जकाँ बेलबा किछु थाहि नै पबै छल। तँए जहिना धार थाहैक नाहक लग्गा होइ छै तहिना थाहैत पुछलक-
“खेबा-पीबामे की सभ होइ छै?”
“अगबे चाउरक चिक्कसक बगीया बनै छै, ओही लऽ कऽ बाल-बच्चाक हाथ-पएरक पुसौट होइ छै।”
“घीओ तेलक काज पड़ै छै?”
“घी-तेल किए कहै छिऐ, नूनो-मिरचाइक काज नै पड़ै छै।
“चिक्कसक मुँह-नांगरि बना,छतिया-पीठिया बनौल जाइ छै, टटका पानिमे नहा कऽ चुल्हिपर सिद्ध कएल जाइ छै। सिद्ध होइते भऽ गेल बगिया।”
“एके रंगक होइ छै, आकि दोसरो-तेसरो रंगक?”
“एकटा सुच्चा भेल, दोसर कुरथीओ दालि दऽ कऽ आ तेसर गुरो दऽ कऽ बनौल जाइ छै।”
“तब तँ नामो सबहक हेतै।”
“छइहे कि‍, जहिना आमक गाछ भेल, आ दालि-दलिहन भेल ई जड़ि भेल। जड़िक पछाति अमुख आम आकि अमुख दालि बनैए। तहिना बगिया जड़ि भेल। दलिबगिया,गुरबगिया किसिम भेल।”
“एकदिन तँएके रंगक ने खाएब, दोसर-तेसर?”
“एना अनाड़ी जकाँ किए बजै छी। पहिलदिन टटका खाएब, दोसर दिन बसिया खाएब, तेसरदिन दलिबगिया खाएब, चारिमदिन गुरबगिया खाएब।”
“गुर दालिए जकाँ केना रहत?”
“खेबै तखनि देखबैतँ केहेन रसगर छै। एते पघिलल रहत जे छातीमे चुहुटि कऽ पकड़ि लेत।”
“जखनि चारिदिनक ओरियान एकेदिन केने भऽ जाएत तखनि अहाँकेँ चारिदिनक छुट्टी दऽ दइ छी। तैबीच कुशेसर आकि सिंहेसर आकि जनकपुरसँ घूमि आउ।”
mmm


ऐ रचनापर अपन मंतव्य ggajendra@videha.com पर पठाउ।
pastedGraphic_32.pngशि‍वकुमार झा ‘टि‍ल्‍लू’
बड़का साहेव : परम्‍परागत संस्‍कार केर पराभवक वृति‍ चि‍त्र
मैथि‍ली नाट्य साहि‍त्‍यमे लल्‍लन प्रसाद ठाकुरक प्रवेश आधुनि‍क मैथि‍ली नाटकक लेल क्रांति‍काल मानल जा सकैत अछि‍। लौंगि‍या मि‍रचाइ आ मि‍. नीलो काका सन चर्चित नाटकक कृति‍कार लल्‍लन जीक नाटक “बड़का साहेव” सन् 1985 ई.मे प्रकाशि‍त भेल। प्रकाशनसँ पूर्वे 20 नवम्‍वर सन् 1983 ई.मे एकर पहि‍ल मंचन रवीन्‍द्र भवन जमशेदपुरमे लोकप्रि‍यताक नूतन आयाम स्‍थापि‍त केलक।
लल्‍लनजी टाटा स्‍टीलमे अधि‍कारी संवर्गमे नि‍युक्‍त छला। बेस्‍त दैनन्‍दि‍नीमे रहि‍तो अपन अभि‍नय आ साहि‍त्‍य प्रेममे लि‍पि‍त ऐ मैथि‍ली भक्‍तकेँ साहि‍त्‍यि‍क मानस पटलपर ओ नाओं आ ठाओं नै भेटल जेकर ई अधि‍कारी छल। मैथि‍ली नाटककेँ “मंच ि‍नर्देश” आ परम्‍परावादी संस्‍कारकेँ आधुनि‍कतासँ तारतम्‍य स्‍थापि‍त कऽ अपन मौलि‍कताकेँ बचा कऽ राखब हि‍नक रचनाक वास्‍तवि‍क उदेस मानल जाए। ऐ क्रममे महान कलाकार कथाकथि‍त भलमानुष समाजक स्‍वीकृति‍क परवाहि‍ नै कऽ कऽ मात्र अपन उदेसक दि‍स धि‍यान दैत एकटा सरल आ सौम्‍य भाषामे 45 पृष्‍ठक नाटकक लि‍खि‍ मैथि‍ली समाजक आगाँ 30 वर्ष पूर्वे एहेन प्रश्नचि‍न्‍ह ठाढ़ कऽ देलक जेकर नि‍दान अखन धरि‍ नै भेटल। कलाकारक अभि‍यानक मौलि‍क उदेस होइत अछि‍ जनप्रि‍यताकेँ धि‍यानमे राखि‍ मंचन करबाक चेष्‍टा। नाटककार स्‍वयं ि‍नर्देशक छला। ऐ उदेससँ बाहर नि‍कसि‍ कऽ पूर्ण साहि‍त्‍यि‍क रूप देब हि‍नको लेल असंभव छल। मुदा एकरा साहि‍त्‍यि‍क भाषामे सरल वि‍षयकर “मौलि‍क संस्‍कार पराभव” चयन आ ओकरा बहुत हद धरि‍ सफल प्रति‍बि‍म्‍बमे समाहि‍त करब नि‍श्चि‍त समालोचककेँ स्‍तब्‍ध कऽ देलक। इहए कारण थि‍क जे सुधांशु शेखर सन चर्चित साहि‍त्‍यकार सेहो ऐ पाेथीक आमुख लि‍खबाक क्रममे कहुना कऽ पि‍ण्‍ड छोड़ा लेलनि‍।
      वि‍षय बि‍म्‍बमे ऐ नाटकक कोनो वि‍शेष योगदान नै, मुदा आकर्षक अछि‍ तँ उदेसक दूरदर्शिता पूर्ण वि‍वेचन। तेकर परि‍णाम भेल जे “बड़का साहेव”अर्न्‍तराष्‍ट्रीय मैथि‍ली नाटक प्रति‍योगि‍तामे पहि‍ल स्‍थान प्राप्‍त केलक। “मि‍थि‍लाक्षर” नाट्य संस्‍था जमशेदपुरक प्रणेता लल्‍लनजी मैथि‍ली नाट्य मंचनक पहि‍लुक सम्‍पूर्ण हस्‍ताक्षर छथि‍ जे प्रकासमे ओ लोकप्रियता प्राप्‍त केलनि‍। जे देसि‍ल परि‍धि‍मे रहनि‍हार नाटकार लोकनि‍केँ ताधरि‍ तँ प्रात्रत नि‍श्चि‍त नै भेल छल। महि‍ला पात्रक अभि‍नय महि‍लेसँ करौल गेल।
      ऐ नाटकक पहि‍लुक पात्र छथि‍ छेदी झा जे वृद्ध ग्रामीण मैथि‍लक भूमि‍कामे छथि‍। छेदी झाक भागनि‍ चूड़ामणि‍ झा गामसँ शि‍क्षा ग्रहण कऽ कऽ नौकरी लेल प्रवेश परीक्षा देबाक उदेससँ अपन माम संग जमशेदपुर अबै छथि‍। ग्रामीण जीवनमे सहज अर्थ पीड़ाक दंशसँ मर्माहि‍त प्रति‍भाक उद्वेलन एकर पहि‍ल दृश्‍यक मूल उद्बोधन मानल जाए। माम आ भागि‍न दुनू साधन वि‍हि‍न तँए जमशेदपुरमे आबि‍ क्षणि‍क प्रवासक छाँह तकैत बी.सी. झा सन अभि‍यन्‍ताक ओइठाम आबि‍ गेल छथि‍। बी.सी. झा कहि‍यो छेदी कक्काक “बालो” छला। समए आ कालक प्रभावसँ आब ऑफि‍सर बनि‍ अपन मौलि‍क संस्‍कारकेँ बि‍सरि‍ जेबाक नाटक कऽ रहल छथि‍। ऐ नाटकक मूल कारण थि‍क अपन गरीब समाजसँ स्‍वयंकेँ दूर रखि‍ पाश्चात्‍य शैलीक जीवन जीबाक चेष्‍टा द्वारा अपनाकेँ भलमानुष देखेबाक प्रयास। गामक लोक बंगलापर आबि‍ खूब खएत आ गाममे जा कऽ बेर्थ गोलौसी करत। वालचन्‍द झाक स्‍त्री आब “एडभान्‍स” पलायनवादी नटकि‍याक अर्द्धांगि‍नी तँ छथि‍ मुदा अपन मौलि‍कताकेँ छोड़ए नै चाहै छथि‍। ऐमे हि‍नको स्‍वार्थे छन्‍हि‍। जौं अपन घर आएल गमैया मैथि‍लकेँ अपमानि‍त कएल जाएत तँ लोक गाममे खि‍स्‍सा करतनि‍ जे बी.सी. झा जि‍नका -अंग्रेजी नै जनबाक कारणें छेदी कक्का बेसी झा बूझि‍ गेलखनि‍।-क स्‍त्री नीक वि‍चारक नै छथि‍न। ऐ स्‍वाथि‍क संग-संग बेवहारि‍कता नाटकक दोसर कारण छन्‍हि‍। मीना जीक अपन तनया मि‍क्कीक लेल चूड़ामणि‍मे संभावना देखब। छेदी कक्काक अनुसारे चूड़ामणि‍क पि‍ता बी.सी.झामे कहि‍यो “समाधि‍” बनबाक वि‍चार पनकल छल। चूड़ामणि‍क पि‍ता आब नै छथि‍। चूड़ा स्‍वयं मसुआ गेल छथि‍। बी.सी.झा आ हुनक पुत्री मीनाक दृष्‍टि‍मे हि‍नक स्‍थान “टीकधारी” पुरोहि‍तसँ बेसी नै जमशेदपुर सन छोट-छीन बम्‍बईमे टाटा स्‍टीलक माटि‍-पानि‍सँ पोरगर भेलि‍ मीना तँ कन्‍वेन्‍टक छात्रा छथि‍। चूड़ामणि‍क सन“टीकमोहन” केना ऐ शहरी रम्‍भाकेँ रमतनि‍? ओ तँ अपन मैथि‍लीकेँ बि‍सरि‍ जेबाक टाटकमे लागल छथि‍। बापक रचनात्‍मक सहयोग मैथि‍ल संस्‍कृति‍क दोहन मात्र मानल जाए।
नाटककार उद्वि‍ग्‍न छथि‍। सम्‍पूर्ण सहरसासँ मधुबनीकेँ प्रवासमे बसेबाक हि‍नक स्‍वपन्न ढहि‍ रहल अछि‍। एतेक पूर्वे सम्‍भ्रान्‍त मैथि‍लमे अपन संस्‍कृति‍क साँचल शि‍ल्‍पकेँ ध्‍वस्‍त करबाक संकेतन वर्त्तमान समैले एकटा रक्त स्‍तम्‍भ ठाढ़ कऽ देलक। स्‍वयंकेँ कुलीन मानैबला लोक सभसँ बेसी अपन मातृकेँ मर्दन कऽ देने अछि‍। वालचन्‍दक प्रकोपसँ ति‍लमि‍लायल छेदी आ चूड़ा हि‍नका डेरासँ पड़ा जाइ छथि‍। मीनाजी एकटा नीक काज करैत छथि‍न जे अपन मि‍त्र रानीक माध्‍यमसँ चूड़ाक नौकरी लेल पैरवी कऽ कऽ चूड़ाक दृष्‍टि‍मे अपन प्रति‍ श्रद्धा उत्पन्न कऽ लेलीह। रानीक पति‍ वर्माजी द्वारा ई गप्‍प जे पहि‍ने पोल छल आ फूजि‍ गेल। वालचन्‍द झाक उपहारसँ द्रवि‍त भऽ चूड़ामणि‍क पुरुषार्थ जागि‍ गेल। ओ योगदान पत्र फाड़ि‍ देलनि‍।
      कालक चक्र उनटि‍ गेल। चूड़ामणि‍ आब आइ.ए.एस. भऽ गेल छथि‍। वालचन्‍द झा अा हुनक पुत्री मीनाक दृष्‍टि‍मे आब चूड़ामणि‍ टीक मोहन झासँ“चूड़ामणि‍जी” बनि‍ गेल छथि‍। कुलीनक स्‍वार्थक आगू कुकुरो असफल भऽ गेल। कालान्‍तरमे हाथ-पएर जोड़ि‍ मीनाक सि‍नेहकेँ हथि‍यार बना कऽ बी.सी. झा चूड़ामणि‍केँ अपन जमाए बना लेलनि‍। ऐ नाटकमे हास्‍य समागम लेल “भोला” सन पात्रकेँ सम्‍मि‍लि‍त कएल गेल अछि‍। ऐठाम नाटकमे वास्‍तवि‍कता सेहो देखैमे आएल। भोला, बाबूजी आ माए सन सासुरक उपहार पाबि‍ वालचन्‍द झा गदगद छथि‍। एहेन सासुर भक्‍ति‍मे शक्‍ति‍सँ बेसी अपन गि‍रगि‍टि‍या रूपान्‍तरणक नाटक बेसी अछि‍। कालान्‍तरमे बी.सी.झाक जमाए चूड़ामणि‍ जी आब बी.सी.झा (आइ.ए.एस.) भऽ गेल छथि‍। परि‍वर्त्तन तँ प्रकृति‍क नि‍अम छी। मैथि‍ल ऐसँ केना बाँचथि‍...? हमरा सबहक-शि‍क्षि‍त समाजक, सभसँ पैघ वि‍डम्‍बना (जे भलमानुषक मौलि‍क गुण छन्‍हि‍) छी “नकल करबाक पीपासा।” बी.सी.झासँ दस डेग आगू बढ़ि‍ अपन मौलि‍कताकेँ ति‍यागि‍ चूड़ामणि‍जी वि‍देशी शराब पि‍बएबला पलायनवादी बनि‍ गेल छथि‍। कोनो अर्थमे हि‍नका आब मैथि‍ल नै मानल जान्‍हि‍ आ ने ओइले हि‍नका कोनो जि‍ज्ञासा वा तृष्‍णा छन्‍हि‍।
      मंचनक हेतु उपयुक्‍त बनेबाक क्रममे नाटककार ऐ गंभीर चि‍न्‍तनयुक्‍त वि‍षएकेँ कनीक झुझुआन बना देलनि‍ आ नाटक छोट भऽ गेल। जौं लल्‍लन बाबू कनीक आरो चि‍न्‍तन करि‍तथि‍ वा अपन प्रकृति‍केँ गंभरी बनेबाक प्रयास करि‍तथि‍ तँ नाटक बहुत उपयुक्‍त साहि‍त्‍यि‍क कृति‍ मानल जाइतए। ओना लोक अपन प्रकृति‍ आ प्रवृति‍सँ बि‍मुख नै भऽ सकैत छल। समग्र मूल्‍यांकन केलासँ ई तँ नि‍श्चि‍त प्रमाणि‍त हएत जे लल्‍लनजी एकटा अद्भुत व्‍यक्‍ति‍त्‍वक नाटककार छथि‍।
      ऐ नाटकक सभसँ उत्‍कृष्‍ठ सबल पक्ष अछि‍ मौलि‍क संस्‍कारक अद्योगति‍क वास्‍तवि‍क कारण केर तात्वि‍क वि‍वेचन। ऐ क्रममे संवादक रूपेँ जे शि‍ल्‍प सोझहा आएल ओ बड़ पोखगर मानल जाए। समाजक आगूक आसनपर बैसल लोक संस्‍कृति‍क उत्‍थानक लेल स्‍वयंकेँ उत्तरदायी मानैत छथि‍। ई सर्वथा सत्‍य जे मि‍थि‍ला मौथि‍लीक वि‍कासक प्रारंभि‍क दायि‍त्‍व ऐ वर्गपर छेलनि‍। स्‍वाभावि‍क अछि‍ तंत्र जेकरा हाथमे रहै छै सारथी वएह बनि‍ सकैए। लल्‍लनजी ऐ वर्गसँ संबद्ध रहि‍तो रचनामे सभठाम ईमानदारीक अनुपालन केलनि‍।
      मि‍थि‍ला मैथि‍लीक अधोगति‍ लेल सबल समाज जि‍म्‍मेवार छथि‍। शि‍क्षा-दीक्षा गामे ग्रहण कऽ कऽ चमकैत दुनि‍याँमे प्रवेश करैत काल अपन संस्‍कारकेँ गामेमे छोड़ि‍ देलनि‍। पलायन तँ कोनो वर्गमे भऽ सकै छै। अर्थनीति‍ भौति‍कतावादी सोचक आगू मलीन भऽ गेल अछि‍। ऐ पलायनसँ सम्‍पूर्ण भारतवर्ष प्रभावि‍त अछि‍। मुदा आन वर्ग अपन संस्‍कृति‍केँ कोंचामे बान्‍हि‍ पलायन केलनि‍। वि‍डम्‍बना अछि‍ तँ मि‍थि‍लाक भलमानुष वर्गक लेल भस्‍मासुर बनि‍ अपन मौलि‍क संस्‍कारक श्राद्ध मि‍थि‍लाक गहबरक सोझहा करैत पलायनकेँ आत्‍मि‍क स्‍वीकृति‍ दऽ देलनि‍। यएह ने नाटकक दूरदर्शी दृष्‍टि‍कोण मानल जाए।         

ऐ रचनापर अपन मंतव्य ggajendra@videha.com पर पठाउ।
अमर कान्त अमर
सुजीतक गन्ध सुगन्ध छोड़ि रहल (पुस्तक समीक्षा)


साहित्य क्षेत्रमे पत्रकार सुजीत कुमार झा एकटा सशक्त कथाकारक रुपमे उभरि कऽ अएलाह अछि । दू अढाई वर्षमे हिनक पाँचम कृति सार्वजनिक भऽ चुकल अछि । जाहिमे चारिटा कथा संग्रह अछि । 
हम पाँचो किताब पढने छी । मुदा गन्ध तऽ गन्धे अछि । एहि पुस्तकमे संग्रहित सभ कथा एकसँ एक अछि । मानव मोनक सुक्ष्मतम सम्बेदनाकेँ छुने अछि । कोनहुँ सामान्यहुँ घटनाकेँ विलक्षण कथाक रुपमे सुजीत प्रस्तुत कएने छथि । 
हिनका कल्पनाशीलता अदभूत अछि एकर उदाहरण हिनक पाँचो पुस्तक पढलासँ लगैत अछि । फेर गन्धक तऽ जोड़ा नहि । 
नेपाली मैथिली साहित्यमे ओहँुना बहुत कथाकार नहि छथि जे छथिओ से पुस्तक निकालए पर ओतेक ध्यान नहि दैत छथि । मुदा सुजीत जाहि गतिसँ पुस्तक निकालि रहल छथि आ गुणवत्ताक सिढी चढि रहल छथि ओ लाजबाब अछि । 
बारहो कथामे चेचक दागबला, गन्ध, मीना कुमारी, दर्दक कथा, अनार वा ई कही कोन बढिया अछि वा खराप छुटिआएब कठीन लगैत अछि । कथा पढलापर अन्तमे तेहन अदभूत घटना वा परिवर्तन देखा दैत छथि जे हृदय आ मोनमस्तिष्ककेँ हिला दैत अछि । 
चेचक दागबलामे रेखा नामक एकटा चर्चित कलाकारक जीवनमे एकटा दर्शक अबैत अछि आ ओ दर्शक आ कलाकार बीचक उहापोह स्थितिक वर्णन एहिमे देखएमे अबैत अछि । जखन चेचक दागबला दर्शक अबैत छथि तऽ रेखा डेरा जाइत छथि आ नहि अएलापर प्रतीक्षा करैत रहैत छथि । 
आश्चर्य सन हालत रेखाकेँ रहैत अछि जकरा ओ पसिन नहि करैत छथि जकर बात हुनका आकर्षित नहि करैत जे पति सन सुन्दर चेहरा आ शरीरक मालिक नहि अछि ओ ओकर विषयमे किए सोचि रहल छथि । ओ गलत तऽ नहि छथि ? ओ टुटल भावनात्मक सम्बन्धक शिकार तऽ नहि छथि ? हुनका कोनो परेशानी आ दुःख सेहो नहि, फेर रातिमे जखन चारु दिस अन्हार पसरि जाइत अछि तऽ कोनो छोटका सन भगजोगनी हुनकर बन्द खिड़की आ गेटक भीतर रुपमे कोना आबि भुकभुकाए लगैत अछि ई बात रेखा सन प्रगतिशील आ बुधिआरि महिलाक बुझबसँ बाहर अछि ।
गन्ध कथामे मनोहर बाबू एकटा नाम चलल राजनीतिज्ञ छथि । ओ आजिवन कुमारे रहि पार्टी चलाबएकेँ सपथ लेने छथि । हुनकर जीवनमे पार्टीक कार्यकर्तासँग भेटघाटसँ लऽ कऽ संगठन विस्तार आ विकासक काज बढाएबमे लागल रहैत छथि । ४५ वर्षक उमेरमे एका एक हुनका विवाह करबाक इच्छा जगैत छन्हि । एकरे सुजीत बहुत बेजोड़ ढंगसँ कथा बनौने छथि । नव स्वाद एहि कथामे भेटैत अछि ।
मीना कुमारी गन्ध कथा संग्रहक तेसर कथा अछि । एकटा कलाकारकेँ जीवन पर आधारित कथा अछि । एकटा सामान्य व्यक्ति फेकनसँ चर्चित कलकार मीना कुमारी धरिक यात्राक बृतान्त एहि कथामे उल्लेख रहल अछि । डा. राजेन्द्र विमल तऽ नेपालक श्रेष्ठ कथामेसँ एक मीना कुमारीकेँ मानैत छथि ।
सुलेखा दीदी कथामे एकटा वच्चाक कल्पना पर आधारितसँ बेसी वच्चाकेँ सँग टोलक पिसीक काजक अनुभव एहिमे देखाओल गेल अछि । 
कोना सुलेखाकेँ एकटा लाइट म्यानसँ प्रेम होइत अछि, फेर लाइट म्यानकेँ हत्या । एकरबाद सुलेखाकेँ विवाह आ फेर दहेज उत्पीडनक नाम पर सुलेखाक हत्या ।
दर्दक कथा एहि संग्रहक पाँचम कथा अछि । जहिना नामसँ दर्द अछि पढलाक बाद आँखिसँ नोर खसा दैत अछि । प्रेमक उत्कृष्ट जादुगरी एहि कथामे देखल जाइत अछि । 
काठमाण्डूमे काज करएकेँ क्रममे एकटा मैथिल युवककेँ एकटा गुरुङ्ग महिलासँ भेट होइत अछि आ फेर प्रेम एकर बाद विछोड़ फेर ओ युवककेँ वेलायतमे एक महिला संग विवाह । फेर वर्षो बाद जखन सुमित नामक ओ युवक काठमाण्डू घुरैत छथि तऽ फेरसँ नगिना नामक महिलाक खोजी करैत छथि जकरासँग विचोड़ भऽ बेलायत चलि गेल छलथि । 
कथाक अन्तमे लिखल अछि म्यानेजर बुझए चाहैत छल नगिना केँ अछि ? आ सुमितकेँ हुनका सँग की सम्बन्ध छल ? भड़ल आँखि सँ म्यानेजरकेँ विदा लैत सुमित कहलन्हि,‘ की करब ई बुझि कऽ ई हमर दर्दक कथा अछि जे हमरे सँग जाएत ।’
अन्तिम साँझ कथा एक परिवारक कथा अछि । जाहिमे एक पति पत्नी छथि, हुनका एकटा लड़का आ लड़की अछि । माय सेहो अछि । एकटा परिवारकेँ जीवनमे आएब जटिलताक विषयमे बहुत सुन्दर सन प्रस्तुती एहिमे भेटैत अछि । 
पोष्टमार्टम कथामे एकटा पत्रकार महिलाक उच्च आकंक्षा आ एकर परिणामकेँ पोष्टमार्टम कएल गेल अछि । 
वर्तमान समयमे एहन घटना बराबर देखएमे अबैत अछि । कथ्यक दृष्टिसँ कोनो नव नहि मुदा प्रस्तुती दोसर कथाकारसँ एकरा फरक बना देने अछि । 
अनार कथा लाजबाब बनल अछि । एकटा महिलाक पीड़ा एहिमे देखाएल अछि । एकटा गरीबिकेँ बढिया जेकाँ अनुभव एकरा माध्यमसँ कहल गेल अछि । 
इम्हर गाछ बढि रहल अछि उम्हर गर्वमे कोनो आकार लऽ रहल अछि । दुलरी सतर्कता अपनारहल छथि । शिशु सकुशल अपन गर्वकाल पूरा करए आ अनार खुब फल लगए । एहि कथाक अन्तमे एकटा बात उल्लेख अछि जे देहकेँ सिहरा दैत अछि । जखन दुलरीकेँ अनार मालिकक बेटा तोड़ि दैत अछि तऽ फुसलाबए लेल मलिकानि दोसर अनार दैत छथि मुदा दुलरी लेब स्वकार नहि करैत छथि । हुनका मोनमे अबैत अछि कुरुपे सही, अपन वच्चा कोनो माय अन्य सुन्दर वच्चासँ नहि बदलैत अछि । सर्वनाशक दर्द लऽ दुलरी अपन घरमे चलि अबैत छथि । 
बोझ कथामे वृद्धावस्थामे माय बाप कोना बोझ होइत अछि एकर बहुत मार्मिक ढंगसँ चित्रण कएने छथि ।
अपन सिन्धुली कथा माओवादी जनयुद्धकालक अवस्था मोन पाड़ि दैत अछि । जनकपुरसँ सटले रहल जिल्ला सिन्धुली माओवादी जनयुद्धकालमे केहन बनि गेल छल तकर बहुत सुन्दर वर्णन अछि । 
एगारहम कथा परिवर्तन अछि । महिलाक आगा बढएमे आबएबला अड़चनसभकेँ एहिमे देखाओल गेल अछि । एहि कथाक अन्त संयोगान्त भेल अछि । हरेक समय बाधक बनल डाक्टर शिव नारायण अन्तमे पत्नीक आगु हारि मानि लैत छथि । 
ओ सुष्मा दिस एना तकलथि जेना आब पुरान राग द्वेषसभ धोआ गेल हुए ।
शायद सुषमो इहे चाहैत छलथि ।
संग्रहक अन्तिम कथा बादल अछि । इहो परिवारक स्थितिक वा ई कही समस्याक रेखांकित करैत अछि । 

 
ऐ रचनापर अपन मंतव्य ggajendra@videha.com पर पठाउ।

pastedGraphic_5.pngजगदानन्द झा ‘मनु’- ग्राम पोस्ट – हरिपुर डीहटोल, मधुबनी 
  
अनमोल झा जीक पोथी “टेकनोलजी”क समीक्षा

मिथिला संस्कृतिक परिषद, कोलकत्ता द्वारा प्रकाशित श्री अनमोल झा जीक लघुकथा संग्रह “टेकनोलजी” एखन हमरा हाथेमे अछि। पाँछाक तीन दिनसँ लगातार एकरा पढ़ि रहल छी। सुन्नर कवर पेंजसँ सजल तेहने भीतरक कथा सभ एकसँ एक उपरा उपरी।
सबसँ पहिने अनमोल जीकेँ एहि --- कथा संग्रह हेतु बहुत बहुत बधाइ आ संगे संग मंगल कामना जे मैथिली साहित्यमे दिनो दिन ओ शुक्ल पक्षक चाँन जकाँ उदयमान होइत रहथि।
मिथिलांचल टुडे टीमक तरफसँ हमरा एहि पोथीक समीक्षा केर दायित्व भेटल। हमरा लेल ई कठिन काज आ ओहूसँ बेसी कष्टकर छल बिना कोनो पक्ष बिपक्षमे गेने तटस्थ एहि पुस्तककेँ समीक्षा केनाइ। हमरामे कौशल आ शहास दुनूक अभाब मुदा माँ सरोस्वती आ गुरुदेवकेँ सुमिरैत अपन आँखिकेँ पोथीक पन्नापर आ कलमकेँ कागदपर चलबए लगलहुँ।
अनमोल जीक समर्पण देख मोन गदगद भए गेल। जतए आजुक नव पीढ़ी अपन माए बाबूकेँ बोझ बुझि रहल अछि ओहिठाम अनमोल जीक ई पोथी हुनक पूज्य बाबूजीक श्रीचरण कमलमे समर्पित अछि। नवका पीढ़ी लेल ई एकटा नव रस्ता काएम करत।
आगू पोथी पढ़ैसँ पहिने एकटा बात मोनकेँ कचोटलक, जे अनमोल जीक एहिसँ पहिने दूटा विहनि कथा संग्रह प्रकाशित भए चुकल अछि। हुनक नाम मैथिली साहित्यमे एकटा स्थापित विहनि कथाकारकेँ रूपमें लेल जा रहल अछि तकर बादो ओ अपन एहि नव विहनि कथा संग्रहकेँ, विहनि कथा संग्रह नहि कहि लघु कथा संग्रह कहि रहल छथि। जखन की आइ विहनि कथा एकटा स्थापित विधाकेँ रूपमे मैथिली साहित्यमे स्थापित भए चुकल अछि। विहनि कथा आब कोनो तरहक परिचय लेल मोहताज नहि अछि। श्री जगदीश प्रसाद मंडलजी अपन विहनि कथा संग्रहपर टैगौर पुरस्कार जीत कए दुनियाँक बड़का-बड़का भाषाकेँ एहि दिस सोचै लेल बिबस कए देलखिन्ह। अंग्रेजी एकरा seedseedseed”सीड स्टोरी” कहि सम्बोधित केलक। हिंदी अंग्रेजीमे जकर कोनो स्थान नहि ओहेन एकटा नव बिधाक अग्रज मैथिली साहित्य आ ओ बिधा, “विहनि कथा”।
विहनि कथा आ लघु कथामे बहुत फराक अछि। विहनि अर्थात बिया। बिया वटवृक्षकेँ सेहो भऽ सकैए आ सागक सेहो। तेनाहिते मोनक बिचारक बिया जे कोनो आकारमे फूटि सकैए, विहनि कथा। विहनि, बिया, सीडमे सँ केहन गाछ पुट्टै कोनो आकारक सीमा नहि। लघु कथा मने एकटा छोट कथा जेकर आरम्भ आ अन्त दुनू छैक।
अनमोल झा जीक एहि संग्रहक एक एकटा कथा जबरदस्त विहनि कथा अछि। तहन लघु कथाक जामा किएक ? हाँ, किछु गोट लघु कथाक श्रेणीक कथा सेहो अछि मुदा अल्प मात्रामे, जेना पृष्ट संख्या ७६ पर “बढ़ैत चलू”, ७९ पर “समाज”, ८० पर “मर्माहत”, ८२ पर “सपूत सब”, ८३ पर “शोध”, ८५ पर “प्रायश्चित”, ९० पर “बड़का लोक”, ९५ पर “समय समय केर बात” आ पृष्ट संख्या १०१ पर “अप्पन जकाँ"। पृष्ट संख्या ८८ पर “मिथिला राज्यक” तँ नहि विहनि कथा अछि आ नहि लघु कथा, एहिपर जँ कनीक आओर मेहनत कएल गेल रहथि तँ एकटा नीक आलेख अवश्य भए सकैत छल।
प्रकाशक, मिथिला सांस्कृतिक परिषद, कोलकत्ता केर मन्त्री श्री गंगाधर झाजी अपन प्रकाशकीयमे “लघु कथा"केँ एकटा नवीन विधा कहि सम्बोधित कए रहल छथि, एहिठाम जँ ओ विहनि कथा कहितथि तँ साइद उचितो रहितए मुदा लघु कथा आ नवीन विधा हास्यपद। हम एहि कथा संग्रहक कथाकेँ आँगाक  उल्लेखमे विहनि कथा कहि सम्बोधित करब।
“टेकनोलजी” विहनि कथा संग्रह रूपी मालामे कुल १५५ गोट विहनि कथा गाँथल गेल अछि। संग्रहक पहिले विहनि कथा “टेकनोलजी” एकरे नामपर संग्रहक नामकरण भेल अछि। अनुपम विहनि कथा, विहनि कथाक सबटा गुण कुटि-कुटि कए भरल अछि। जतेक प्रसंशा करी कम। एहि विहनिमे, कोना एकटा परदेशीया पुतहु अपन ससुरकेँ मात्र एहि द्वारे पाइ पठाबैक इक्षा रखैत छथि, जाहिसँ समाजमे हुनक नाम होइन। एहि द्वारे ओ नव टेकनोलजी बैंकिंगकेँ छोरि मनीआडर द्वारा पाइ पठबै छथि।
“टेकनोलजी” नाम धरी ई विहनि कथा संग्रह नामक भ्रम उत्पन्य कए रहल अछि। पहिल नजरिमे टेकनोलजी नामसँ एना बुझा रहल अछि जे विज्ञान, टेकनोलजी आदिसँ सम्बंधित विषय बस्तु होएत मुदा एहन कोनो गप्प नहि। समस्त पोथीमे एकसँ एक नीक, रुचिगर विहनि कथा अछि मुदा टेकनोलजी, विज्ञान, तकनीकीसँ सम्बंधित एकौटा नहि।
विहनि कथाक मुख्य अंग संबाद अछि आ अनमोल जीक विहनि कथा संबादसँ डूबल अछि, जबरदस्त ! मुदा संबाद “--------“ इनवरटेड कोमामे बन्द कए कऽ नहि लिखल अछि, एकर अभाब सम्पूर्ण पोथीमे अछि।
दोसर कमी जे हमरा सम्पूर्ण पोथीमे, कथासँ प्रकाशकीय तक लागल, विभक्ति। विभक्ति अप्पन पहिलुका आखरसँ हटा कए लिखल अछि जाहि कारण कतौ कतौ अर्थकेँ फरिछौंतमे असमंजसकेँ स्थिति उत्पन्न भऽ रहल अछि।
पृष्ट १३ पर लिखल विहनि कथा “टेकनोलजी” आ २७ पर लिखल “लोक बुझाउन” दुनू एक्के सन कथा थिक मात्र नामेटा बदलल अछि।
एहि संग्रहमे कोनो एहन पक्ष नहि जाहिपर अनमोल जीक कलम नहि चलल होइन। मनक भावसँ समाजकेँ बिडम्बना धरि, अन्तरंग अम्बन्धसँ हँसी ठठा धरि सभ पक्षक उचित स्थान देल गेल अछि। पृष्ट ३३ पर “ड्यूटी”, ३८ पर “चिन्ता (एक)”, ३९ पर “बेटा बेटी”, ४३ पर “दुख”, ४५ पर “खोराकी”, ४६ पर “गोहारि”, ५८ पर “भीख”, ६० पर “मोनमे”, ९८पर “अन्हरजाली”, १०१ पर “अप्पन जकाँ”, १०३पर “मनुक्ख के कुकुर के”, मनकेँ छुबैत करेजाकेँ मोम जकाँ गला कए आँखिक रस्तासँ  बाहर आबैक पर मजबूर कए कऽ मोनक कोनो कोनामे एकटा टीस छोरि दै छैक। ओतए पृष्ट संख्या ३२ पर “एकदम ठीक” आ ३७ पर “टास्क”  समाजक कुप्रथाकेँ देखार कए रहल अछि।
पृष्ट ३४ पर “सुरक्षित (एक)”, ४० पर “मन्त्र”, ७७ पर “आन्हर”, आ ८७ पर “व्यवस्था”, आजुक राजनीति आ व्यवस्थापर प्रहार करैत उत्तम विहनि कथा अछि। तँ दोसर दिस पृष्ट ३५ पर “जागरण”, ४२ पर “चेतना(एक)”, ४६ पर “विज्ञान”, आजुक जागरूक लोकक सत्य विहनि थिक। बाल मोनकेँ कागदपर उतारैत अनमोल जी एहि पोथीक पृष्ट ६५ पर “प्रश्न (दू)”, आ ६९ पर “चिन्तित”, वास्तबमे मोनकेँ चिन्तामे झोँकैक लेल प्रयाप्त अछि। ओतए ६३ पर “उत्तर” आ ७१ पर “भरम”केँ सवाल जबाव एहन अछि जेना शेरपर सबा शेर। सम्बन्धकेँ उजागर करैत पृष्ट ४८ पर “बुद्धू”, ६७ पर “महक”, आ ८१ पर “श्रधा” अछि तँ ३६ पर “सअख” आ ६० पर लिखल “युद्ध” पढ़ि हँसीसँ मुँह मुनेबे नहि करत। 
कनीक साहित्यक पक्षकेँ छोरिदि तँ कुल मिला कऽ नीक विहनि कथा संग्रह। पाठकक मोनमे शिक्षा संगे संग जिज्ञासा आ रूचि जगबैमे पूर्ण सफल। एक बेर किनको हाथमे ई पोथी आइब गेल तँ बिना पूरा पढ़ने चेन नहि|                                                                                                                                                                                                                                           

 
ऐ रचनापर अपन मंतव्य ggajendra@videha.com पर पठाउ।
pastedGraphic_8.pngउमेश मण्डल
मैथि‍ली : सरकार आ हम सभ

मि‍थि‍लांचल वि‍कास परि‍षद्क अध्‍यक्ष, डॉ. वि‍द्यानाथ झा, कार्यकारी अध्‍यक्ष, डाॅ. गोपाल प्रसाद सिंहजी।
साक्षर दरभंगाक अध्‍यक्ष, श्री राम नरेश साहु ‘निर्मोही’ एवं महासचि‍व, श्री अशोक कुमार चौधरीजी। 
मि‍थि‍ला संघर्ष समि‍तिक कार्यकारी अध्‍यक्ष, श्री शि‍वली नोमानी एवं महासचि‍व, श्री शंकार यादवजी।
संयोजक- आदरणीय श्री कमलेश झाजी।
मंचासीन वि‍द्वतजन। अखि‍ल भारतीय साहि‍त्‍य परि‍षद् प्रांगणमे उपस्‍थि‍त‍ चि‍न्‍तक श्रोता, मि‍थि‍ला-मैथि‍ली वि‍कास प्रेमी। माए-बहि‍न। भाय-बन्‍धु तथा मि‍डि‍याकर्मी।

आइ ऐ शुभ पहरमे “मैथि‍ली : सरकार आ हमसभ” सन वि‍षयपर अपने लोकनि‍क बीच दू शब्‍द वि‍चार करबाक अवसरि‍ पाबि‍ हम अपनाकेँ सौभाग्‍यशाली बुझै छी।
मैथि‍ली- मैथि‍ली एक ओहन भाषाक नाओं छी जइ भाषाक अपन जमीन कोनो आन भारतीय भाषा साहि‍त्‍यक जमीनसँ कम नै। ईहो बात अछि‍ए‍ जे बहुतो भाषासँ मैथि‍लीकेँ तुलनो योग्‍य बूझब, उचि‍त नै बुझना जाइत अछि। तहि‍ना ईहो बात अछि‍ए जे दुनि‍याँक साहि‍त्‍यक चि‍न्‍तनक बीच मि‍थि‍लाक आध्‍यात्‍मि‍क चि‍न्‍तन अग्रि‍म पाँति‍मे अछि‍ जे दुनि‍याँक नजरि‍मे आइओ अछि‍। ई बात अलग जे डि‍बि‍याक पेनमे अपना सभ सभ दि‍नसँ रहलौं। ईजोतमे जे कि‍यो रहबो केला आकि‍ छथि‍ओ आे कखनो इजोतक मतलब इजोत आ कखनो इजोतक मतलब ज्ञान कहि‍ भकमोड़मे फँसबैत अपनो फँसल छथि‍।  
सरकार- अपनासँ उगारे नै...बला स्‍थि‍ति‍मे अपन सद्य: परि‍चए आइए नै सभ दि‍नसँ दैत रहल। खएर जे कि‍छु...।
हमसभ- संघर्ष छोड़ि‍ हाथ-पएर मोड़ि‍ थुसकुनि‍याँ मारि‍ बैसल रही सेहो बात नै। अपन मैथि‍ली साहि‍त्‍य माने मि‍थि‍लाक सामुहि‍क वि‍कास लेल हमसभ सतत् संघर्षशील रही तइ आग्रहक संग हम स्‍वयंकेँ वचनवद्ध करै छी।
तखनि‍ तँ बात ओतए आबि‍ जाइत अछि‍ अपना-अपनी, देहा-देही। तइले हम सभ पहि‍ने अपनाकेँ वचनवद्ध करी जे आपसीसँ लऽ कऽ सामुहि‍क स्‍थल धरिक भाषाक माध्‍यम‍ मैथि‍लीमे करी। तैकाल हम सभ अपनाकेँ थोड़े कात करैत वि‍भि‍न्न तरहक परि‍चए दैत पबै छी। सरकारो अपने खेल खेलाइत रहल अछि‍। हमहूँ सभ कम खेलाड़ नै जे अष्‍टम अनुसूचि‍मे मैथि‍लीक स्‍थान लेल संघर्षरत् लोक सबहक जे कइएक बेर जहलक हाबा खेलक तेकरा बि‍सरि‍ सुवि‍धा अनुसार गपक मि‍लानी करैत रहै छी। जरूरति‍ अछि‍, संघर्ष सतति‍ बनल रहए तइले तेकर वैज्ञानि‍क अध्‍ययन करब आवश्‍यक अछि‍। ओइपर अपनाकेँ चलाएब। जेतबो सुवि‍धा भेटल अछि‍ तेकर उपयोग करब। तैकालमे हम सभ भातेपर भात करए लगै छी। भुखाएलकेँ भुखाएल नै बूझि‍ दान-पून करए लगै छी। जइ कारण, आध्‍यात्‍मि‍क चि‍न्‍तन खाली गप्‍पे बनि‍ कऽ रहि‍ जाइए। एक तँ ओहुना मनुख-मनुखकेँ बाँटि‍ सरकार अपन रोटी सकै पाछू बेहाल अछि‍। तैपर हमहूँ सभ रंग-बि‍रंगक तराजू बना एक्के चीजकेँ एक आदमी अदहा सेर तँ एक आदमी सबा सेर कहैत एकटा अलगे बखेरा ठाढ़ केने छी। जे सरकारो देखैए। सरकार मानै कथी? एक-एक आदमी। आम आदमी। आम आदमी माने अपना नै? अपने सभ! जरूरति‍ अछि‍ हमरा लोकनि‍केँ पहि‍ने अपनामे सम्‍बन्‍ध मजगूत बनए आ तेकर वास्‍तवि‍क रूप केहेन अछि‍ आ से केहेन तन्नुक अछि‍ आकि‍ सक्कत से अनुभव भाइए रहल अछि‍। एक तँ अहुना एक आदमीक आठ घंटाक मेहनति‍ दोसर आदमीक बैसारीसँ कम पड़ि‍ रहल अछि।‍ तैठाम केतेक सहचेतीक खगता अछि‍ ओ स्‍वयं सोचल जा सकैए। औहुना हम सभ अपनो गामक पुल-पुलि‍या बनबैमे दू-नम्‍बर सि‍मेंट तकै पाछू लगल रही छी। तहि‍ना भाषा-साहि‍त्‍य, पत्र-पत्रि‍काक स्‍थि‍ति‍ अछि‍। जि‍नके हाथ जएह पड़ैए तहीमे अपन-अपन परि‍चए दऽ दऽ ठाढ़ छी। अगि‍ला यात्रा लेल सुन्‍दर-सुन्‍दर बात कहि‍ नम्‍हर प्‍लान लऽ लऽ चि‍चि‍या रहल छी। जरूरति‍ अछि‍ आपसी बि‍सवास केना बनत तैपर सोचैक। अपना पहि‍ने चि‍नी खेनाइ छोड़ि‍ जखनि‍ दोसरकेँ मनाही करब तखने कारगर हएत...। ऐ बातपर धि‍यान हमरा सभकेँ दि‍अ पड़त। सुनि‍हार आ कहनि‍हार दुनूक बीच जे एकटा तेसर यथार्थ काज करैत रहल अछि‍। तेकरा चि‍न्हब जरूरी अछि‍। आजुक ऐ मंचसँ जे सम्‍मान समारोह रहल ओ जरूर तइ दि‍शामे वि‍चारणीय-वि‍श्वनीय रहल। मुदा जरूरति‍ अछि‍ अहूसँ आगू बढ़बाक आ तइले सभसँ पहि‍ने हम सभ ओहन उदेस बनाबी जे सर्वकल्‍याणकारी हुअए। सर्व कल्‍याणक माने ई जे सबहक आवश्‍यकताकेँ धि‍यानमे रखि‍ काज करब। तखने सभकेँ बि‍सवासमे लेल जा सकैत अछि‍। जाधरि‍ हम सभ एकठीम नै हएब, ताधरि‍ शक्‍ति‍ केना औत?एकठीम भेनाइमे सेहो केतेक रंगक समस्‍या  अछि‍। जेतबे भारी अछि‍ ओतबे हल्‍लूक सेहो अछि‍। हल्‍लूक ई अछि‍ जे एक वि‍चार करब। बजैले तँ सभ बजि‍ते छी जे मि‍थि‍ला-मैथि‍लीक वि‍कास चाहै छी। तँए हल्‍लूको अछि‍ए। मुदा मूसो तँ हराएले अछि! कोइ काहू मगन तँ कोइ काहू मगन। मुदा अपनो अपनो तँ भार अछि‍ए। से अपन-अपन भारक इमनदारीसँ संपादन करी, तेकर जरूरति‍ अछि‍। सेवा तँ सेवे होइए। मुदा की पछुआएलक सेवा आ अगुआएलक सेवाकेँ एक्के कहल जाए? की आवश्‍यक्‍ता आ आवश्‍यक आवश्‍यक्‍ताकेँ एक्के कहल जाए। फर्क एतए आबि‍ कऽ भऽ जाइए।
एक-दोसरमे एतेक खाधि‍ कि‍एक बनल अछि‍। एक-दोसराक बीच सम्‍बन्‍ध कि‍एक एतेक कमजोर अछि‍। कि‍एक एक-दोसरपर भरोष कमि‍ रहल अछि‍। बि‍सवास नै कि‍एक भऽ रहलै हेन। तेकरो कारण अछि‍। कारण ई अछि‍ जे सभ सभकेँ ठकै पाछू लगल रहै छी। नै तँ अपनापनक भावमे कमी कि‍एक?नि‍श्चि‍त रूपे सार्वजनि‍क संस्‍था सभ सार्वजनि‍क रहि‍तो सार्वजनि‍क नै बुझना जाइए। माने ओहन-ओहन काज करैत रहल अछि‍ जे तइसँ अलग परि‍चए बना हमरा सबहक बीच अछि‍।
कखनोकाल लोक स्‍वयं गलती करै छथि‍ आ बेसीकाल ओहन गलती भऽ जाइए जे बेवस्‍था करबैपर मजबूर सेहो करै छै। तेकरा सभकेँ चि‍न्‍हि‍त करब जरूरी अछि‍। तखने हम सभ हमसभ दि‍स बढ़ि‍ पएब।
हमसभ आ बि‍हार सरकार। सरकार तँ पटनामे अछि‍। समस्‍या दरभंगो आ आनो-आनो जगहमे अछि‍। बहुत एहेन समस्‍या अछि‍ जेकरा हम सभ उठबै बैसबै छी। दोसर बात, दरभंगा अकासवाणी आकि‍ पत्र-पत्रि‍काक जे बेवहार अछि‍ ओकरा हमरे सभकेँ देखए पड़त। आइएक ऐ कार्यक्रमक समाचार अकासवाणी दरभंगा द्वारा दू दि‍न पहि‍ने प्रसारि‍त कएल गेल जइमे इत्‍यादि‍ कवि‍क रूपमे झारूदार जीकेँ कहल गेलनि‍। झारूदारजी उपस्‍थि‍त छथि‍। कहि‍यो ई स्‍वयं अपन रचना लऽ सम्‍बन्‍धि‍ जगहपर पहुँचल छला। हलाँकी झारूदारजी रचना कार्यक्रम नै लेल गेलनि‍। हि‍नका टाड़ि‍ देलकनि‍। तइ पाछू आनो-आनो कारण भेल होएत जे यथोचि‍त सेहो भऽ सकैए। मुदा ईहो तँ भेबे कएल जे आेइमे ई अपनाकेँ अपन नहि‍योँ बूझि‍ सकल हेता। झारूदारजी स्‍वयं बाजल छला-
“मन तँ भेल रहए जे चारि‍-पाँचटा झारू लि‍खि‍ दरभंगा अकासवाणीक देबालपर साटि‍ दि‍ऐ!”
साइत गोवि‍न्‍दे झा कहने छथि‍न जे भोजपुरीकेँ वि‍द्यापति‍ आ मैथि‍लीकेँ भि‍खारी ठाकुर जनु नै भेट पेतै।
भोजपुरीकेँ वि‍द्यापति‍ भेटौ आकि‍ नै मुदा मैथि‍लीकेँ भि‍खारी ठाकुर भेट गेल अछि‍, श्री रामदेव प्रसाद मण्‍डल “झारूदार”।
दरभंगा अकासवाणीसँ तँ हमरा सभकेँ कोनो आश नहि‍येँ अछि‍। तइले भुरुकबा एफ-एम अछि‍। मुदा तैयो जौं “हमसभ” काज करैले डेग उठा रहल छी‍ तँ से सचमुच प्रशंस्‍णीय अछि‍।
जहि‍ना कोनो बच्‍चाकेँ एकटा पेन मंगला पछाति‍ जौं ओकरा खाली संतोख बन्‍हैले कहल जाए से, आ परि‍स्‍थि‍ति‍वश करचीओक बनौल लेखनीक प्रवन्‍ध कऽ देलापर परहक संतोखक चाह करने नीक खाली संतोषसँ नीक करचीक पेन नीक भऽ जाइए, तहि‍ना हमसभ गपक बाट छोड़ि‍ काजक रस्‍ता पकड़ि‍ चली तँ से कल्‍याणकारी बुझाइए।
साहि‍त्‍य अकादेमी द्वारा प्रसारि‍त कार्यक्रम मात्र मैथि‍लीए साहि‍त्‍य लेल नै अछि‍, आनो-आन जनू 24 भाषा-साहि‍त्‍यक वि‍कासक लेल अछि‍। कनी कम आकि‍ कनी बेसी खर्च तँ होइते अछि‍। मुदा से मैथि‍ली वि‍कासक लेल साहि‍त्‍य अकादेमीक केते सदुपयोग होइत आबि‍ रहल अछि‍? हमसभ तैपर केतेक वि‍चार करह छी जे हमरे सभ द्वारा संचालि‍त भऽ रहल अछि‍। अपना हाथक काज अछि‍। तैकाल हम-हम आ तूँ-तूँ भऽ जाइए। जाधरि‍ “हमलोग-तुमलोग”बला मानसि‍ता हमरा सभमे रहत ताधरि‍ सभ कल्‍पना लोक रहबे करत। मुदा जीवनमे ईहो समए तँ एबे करैए जखनि‍ लोकक मुँहसँ स्‍वत: नि‍कलए लगै छै-
“थाकल पाव पलान भेल भारी आब की लादबो हौ वेपारी।”


ऐ रचनापर अपन मंतव्य ggajendra@videha.com पर पठाउ।
pastedGraphic_7.pngपूनम मण्डल
"सगर राति‍ दीप जरय"क ७९ म आयोजन ‘कथा कोसी’ उमेश पासवानक संयोजकत्‍वमे औरहामे सम्पन्न/ ८० म सगर राति‍ दीप जरय सुपौल जि‍लाक निर्मलीमे उमेश मण्‍डलक संयोजकत्वमे 
pastedGraphic_33.png
सगर राति‍ दीप जरय’क 79म आयोजन ‘कथा कोसी’ नामक वैनरक नीचाँ दि‍नांक 15 जून संध्‍या 6.30 बजेसँ शुरू भऽ 16 जूनक भि‍नसर 6 बजे धरि‍ लौकही थाना अन्‍तर्गत औरहा गामक मध्‍य वि‍द्यालयक नव नि‍र्मित भवनमे श्री उमेश पासवानक संयोजकत्‍वमे गोष्‍ठी सुसम्‍पन्न भेल। अगि‍ला ८०म गोष्‍ठी सुपौल जि‍लाक निर्मलीमे हेबाक लेल उमेश मण्‍डल प्रस्‍ताव आएल जे सर्वसम्मति‍सँ मान्‍य भऽ घोषित भेल।
श्री जगदीश प्रसाद मण्‍डल एवं श्री रामचन्‍द्र पासवान जीक संयुक्‍त अध्‍यक्षतामे तथा श्री वीरेन्‍द्र कुमार यादव आ श्री दुर्गागान्‍द मण्‍डलक संयुक्‍त संचालनमे ऐ कथा गोष्‍ठीक भरि‍ राति‍क यात्रा भेल। गोष्‍ठीक शुभारम्‍भ श्री लक्ष्‍मी नारायण सिंह एवं श्री रामचन्‍द्र पासवानजी संयुक्‍त रूपे दीप प्रज्‍वलि‍त कऽ उद्घाटन केलनि‍।
वि‍देह-सदेह-5 वि‍देह मैथि‍ली वि‍हनि‍ कथा, वि‍देह सदेह-6 वि‍देह मैथि‍ली लघुकथा, वि‍देह-सदेह-7 वि‍देह मैथि‍ली पद्य, वि‍देह-सदेह-8 वि‍देह मैथि‍ली नाट्य उत्‍सव, वि‍देह-सदेह-9 वि‍देह मैथि‍ली शि‍शु उत्‍सव तथा वि‍देह-सदेह-10 वि‍देह मैथि‍ली प्रबन्‍ध-नि‍बन्‍ध-समालोचना नामक पोथीक लोकार्पण स्‍थानीय वि‍द्वतजन श्री संजय कुमार सिंह, श्री रामचन्‍द्र पासवान, श्री मि‍थि‍लेश सिंह, श्री राजदेव मण्‍डल, श्री लक्ष्‍मी नारायण यादव तथा श्री वीरेन्‍द्र प्रसाद सिंह द्वारा भेल हाथे भेल।
लोकार्पण सत्रक पछाति‍ दू-शब्‍दक एकटा महत्‍वपूर्ण सत्रक सेहो आयोजन भेल जइमे श्री रामचन्‍द्र पासवान, श्री बेचन ठाकुर, श्री कपि‍लेश्वर राउत, श्री कमलेश झा, श्री राजदेव मण्‍डल, श्री राम वि‍लास साहु, श्री उमेश नारायण कर्ण, श्री रामानन्‍द झा ‘रमण’, श्री शंभु सौरभ, श्री जगदीश प्रसाद मण्‍डल, डॉ शि‍वकुमार प्रसाद, श्री अरूणाभ सौरभ तथा श्री उमेश मण्‍डल तथा संयोजक श्री उमेश पासवान द्वारा ‘सगर राति‍ दीप जरय’ कथा गोष्‍ठीक दीर्घ यात्रा तथा उदेसपर सभागारमे उपस्‍थि‍त दूर-दूरसँ आएल कथाकार, समीक्षक-आलोचक एवं स्‍थानीय साहि‍त्‍य प्रेमीक मध्‍य मंचसँ अपन-अपन मनतव्‍य रखलनि‍। जइमे सगर राति‍क 75म आयोजनक पश्चात 76म आयोजन जे श्री देवशंकर नवीन दि‍ल्‍लीमे करेबाक घोषना तँ केने रहथि‍ मुदा से नै करा साहि‍त्‍य अकादेमी द्वारा आयोजि‍त कथा गोष्‍ठीकेँ गनि नेने रहथि‍ जहू गि‍नतीकेँ सोझरौल गेल आ तँए ऐ गोष्‍ठीकेँ श्री उमेश पासवान अपन इमानक परि‍चए दैत ७९ म गोष्‍ठीक आयोजन केलनि‍। ओ कहलनि‍ जे हम सभ अर्थात् वि‍देह मैथि‍ली साहि‍त्‍य आन्‍दोलनसँ जूड़ल मैथि‍ली वि‍कास प्रेमी छी। हम सभ ७७म, ७८ म आयोजनक आयोजन कर्ताकेँ स्‍पष्‍ट रूपे कहैत एलि‍यनि‍ जे मुदा हमरा सबहक बात नहियेँ वि‍भारानी मानलनि‍ आ नहि‍येँ कमलेश झा मानलनि‍। मुदा से हमहूँ नै मानब आ सही-सही गि‍नती करब। आ तही दुआरे ऐ गोष्‍ठीक आयोजन ७९मे आयोजन तँइ भेल, आयोजि‍त भेल। हलाँकि‍ दरभंगासँ आएल कथाकार श्री हीरेन्‍द्र कुमार झाक उकसेला पर रहुआसँ आएल श्री वि‍नय मोहन झा जगदीश, श्री दुखमोचन झा आ दरभंगेसँ आएल श्री अशोक कुमार मेहता हीरेन्‍द्र झाक संग गोष्‍ठीक आरम्‍भक घंटा भरि‍क पछाति‍ चलि‍ जाइ गेला।

जीवि‍ते नर्क (उमेश मण्‍डल), शि‍क्षाक महत (राम वि‍लास साहु), बि‍आहक पहि‍ल गि‍रह (दुर्गानन्‍द मण्‍डल), बौका डाँड़ (लक्ष्‍मी दास), बंश (कपि‍लेश्वर राउत), टाटीक बाँस (राम देव प्रसाद मण्‍डल ‘झारूदार’), सगतोरनी (शि‍वकुमार मि‍श्र), पाथर, पि‍यक्कर, जोगार आ अंग्रेज नैना (अमीत मि‍श्र), संत आकि‍ चंठ (बेचन ठाकुर), अछोपक छाप (शम्‍भु सौरभ), नमोनाइटिस (उमेश नारायण कर्ण), द्वादशा (सुभाष चन्‍द्र ‘सि‍नेही’), राँड़ि‍न (रोशन कुमार ‘मैथि‍ल’), पँचवेदी (अखि‍लेश कुमार मण्‍डल), मुइलो बि‍सेबनि (जगदीश प्रसाद मण्‍डल) इत्‍यादि‍ महत्‍वपूर्ण लघु कथा/वि‍हन‍ कथाक पाठ भेल आ सत्रे-सत्र मौखि‍क टि‍प्‍पणी आ समीक्षा भेल।
अछोपक छाप (शम्‍भु सौरभ) क समीक्षाक क्रममे श्री रमानन्द झा "रमण" कथावस्तुसँ अपन असहमति देखेलनि आ कहलनि- " नै आब ई गप नै अछि, एकटा गप एतै देखियौ, हम रमानन्द झा "रमण" श्रोत्रिय उच्च कुलक, आ कतऽ आएल छी! उमेश पासवानक दरबज्जापर!" श्री बेचन ठाकुर श्री रमानन्द झा "रमण"क नव-ब्राह्मणवादी सोचक विरोध करैत कहलनि- " लोकक मगजमे अखनो जाति-पाति भरल छै, मैलोरंगक प्रकाश झा तेँ ने कहै छथि जे बेचन ठाकुर भरि दिन तँ केश काटैत रहैए, ई रंगमंच की करत!! श्रीधरमकेँ सेहो ई गप बुझल छन्हि। माने मैथिली साहित्यकार, समीक्षक आ रंगमंचसँ जुड़ल ब्राह्मणवादी आ नव-ब्राह्म्णवादी सोचक लोककेँ देखैत ई कहल जा सकैए। २१म शताब्दीमे श्री रमानन्द झा "रमण"क बयान ई देखबैत अछि जे कोना ओ उमेश पासवानक दरबज्जापर आबि उपकृत करबाक भावनासँ ग्रसित छथि।
अगि‍ला ८०म गोष्‍ठी सुपौल जि‍लाक निर्मलीमे हेबाक लेल उमेश मण्‍डल प्रस्‍ताव आएल जे सर्वसम्मति‍सँ मान्‍य भऽ घोषित भेल।
